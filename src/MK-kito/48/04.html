<div itemprop="articleBody" class="text">
  <div id="1"><sup><a href="https://www.kitobook.com/compare/book/48/04/1/" title="сравнение переводов, параллельные ссылки">1</a></sup> Ey azizlarim, menda Xudoning Ruhi bor, degan har qanday odamga ishonib ketavermanglar. Har bir odamni sinanglar, u Xudodan yoki Xudodan emasligini bilinglar, chunki dunyoda soxta payg‘ambarlar ko‘payib ketgan.</div>
  <div id="2"><sup><a href="https://www.kitobook.com/compare/book/48/04/2/" title="сравнение переводов, параллельные ссылки">2</a></sup> Odamda Xudoning Ruhi borligini shundan bilib olsangiz bo‘ladi: Iso Masih inson bo‘lib kelganini tan oladigan har bir odam Xudodandir.</div>
  <div id="3"><sup><a href="https://www.kitobook.com/compare/book/48/04/3/" title="сравнение переводов, параллельные ссылки">3</a></sup> Buni tan olmaydigan odam esa Xudodan emas. Bunday odamdagi ruh Masihning dushmanidandir. Masihning dushmani kelishini sizlar eshitgan edingizlar. Mana, hozirdan u dunyoda.</div>
  <div id="4"><sup><a href="https://www.kitobook.com/compare/book/48/04/4/" title="сравнение переводов, параллельные ссылки">4</a></sup> Sizlar esa, aziz bolalarim, Xudodansizlar va soxta payg‘ambarlarni yengdingizlar. Axir, ichingizdagi Ruh dunyodagi shaytondan ustundir.</div>
  <div id="5"><sup><a href="https://www.kitobook.com/compare/book/48/04/5/" title="сравнение переводов, параллельные ссылки">5</a></sup> O‘sha soxta payg‘ambarlar bu dunyodan, ularning gapi ham bu dunyoga tegishli, shuning uchun dunyo ularga quloq soladi.</div>
  <div id="6"><sup><a href="https://www.kitobook.com/compare/book/48/04/6/" title="сравнение переводов, параллельные ссылки">6</a></sup> Biz esa Xudodanmiz. Xudoni tanigan odam bizga quloq soladi, Xudodan bo‘lmagan esa quloq solmaydi. Ana shundan biz haqiqat Ruhi bilan yolg‘on ruhini farqlay olamiz.</div>
  <div id="7"><sup><a href="https://www.kitobook.com/compare/book/48/04/7/" title="сравнение переводов, параллельные ссылки">7</a></sup> Ey azizlarim, bir–birimizni yaxshi ko‘raylik, chunki sevgi Xudodandir. Sevadigan har bir odam Xudoning farzandidir va Xudoni biladi.</div>
  <div id="8"><sup><a href="https://www.kitobook.com/compare/book/48/04/8/" title="сравнение переводов, параллельные ссылки">8</a></sup> Sevmaydigan odam esa Xudoni hech qachon bilmagan. Axir, Xudo sevgidir.</div>
  <div id="9"><sup><a href="https://www.kitobook.com/compare/book/48/04/9/" title="сравнение переводов, параллельные ссылки">9</a></sup> Xudo bizga bo‘lgan sevgisini shunday namoyon qildi: U bizga hayot berish uchun yagona O‘g‘lini dunyoga yubordi.</div>
  <div id="10"><sup><a href="https://www.kitobook.com/compare/book/48/04/10/" title="сравнение переводов, параллельные ссылки">10</a></sup> Haqiqiy sevgi — bizning Xudoga bo‘lgan sevgimiz emas, balki Xudoning bizga ko‘rsatgan sevgisidir. Zero, Xudo bizni gunohlarimizdan poklash uchun O‘z O‘g‘lini qurbon qildi.</div>
  <div id="11"><sup><a href="https://www.kitobook.com/compare/book/48/04/11/" title="сравнение переводов, параллельные ссылки">11</a></sup> Azizlarim, Xudo bizni shu qadar sevgani uchun, biz ham bir–birimizni yaxshi ko‘rishimiz kerak.</div>
  <div id="12"><sup><a href="https://www.kitobook.com/compare/book/48/04/12/" title="сравнение переводов, параллельные ссылки">12</a></sup> Hech kim hech qachon Xudoni ko‘rgan emas. Agar biz bir–birimizni yaxshi ko‘rsak, demak, Xudo biz bilan birga va Uning sevgisi bizda o‘zining mukammal ifodasini topgan.</div>
  <div id="13"><sup><a href="https://www.kitobook.com/compare/book/48/04/13/" title="сравнение переводов, параллельные ссылки">13</a></sup> Xudo har birimizga O‘z Ruhini bergan. Shundan bilamizki, Xudo biz bilan va biz Xudo bilan birga yashamoqdamiz.</div>
  <div id="14"><sup><a href="https://www.kitobook.com/compare/book/48/04/14/" title="сравнение переводов, параллельные ссылки">14</a></sup> Otamiz Xudo O‘z O‘g‘lini dunyoning Najotkori qilib yuborganini biz ko‘rdik va bu haqda guvohlik beryapmiz.</div>
  <div id="15"><sup><a href="https://www.kitobook.com/compare/book/48/04/15/" title="сравнение переводов, параллельные ссылки">15</a></sup> Isoni Xudoning O‘g‘li deb tan olgan har bir odam Xudo bilan birga yashaydi va Xudo u bilan birga yashaydi.</div>
  <div id="16"><sup><a href="https://www.kitobook.com/compare/book/48/04/16/" title="сравнение переводов, параллельные ссылки">16</a></sup> Xudoning bizga bo‘lgan mehr–muhabbatini biz tatib ko‘rib, unga ishonch hosil qildik. Xudo sevgidir. Sevgini diliga jo qilgan kishi Xudo bilan birga yashaydi va Xudo u bilan birga yashaydi.</div>
  <div id="17"><sup><a href="https://www.kitobook.com/compare/book/48/04/17/" title="сравнение переводов, параллельные ссылки">17</a></sup> Shu tariqa Uning sevgisi bizda mukammal ifodasini topadi. Shunda biz qiyomat kunini dadillik bilan qarshilab olamiz, chunki hozirdanoq Masih singari Xudo bilan birga yashamoqdamiz.</div>
  <div id="18"><sup><a href="https://www.kitobook.com/compare/book/48/04/18/" title="сравнение переводов, параллельные ссылки">18</a></sup> Xudoning sevgisini ardoqlagan kishi qiyomat kunidan qo‘rqmaydi, chunki qalbini to‘ldirgan Xudoning sevgisi bu qo‘rquvni quvib chiqaradi. Qo‘rqoq kishining qalbi esa Xudoning sevgisiga to‘lmagan. Shuning uchun u qiyomat kunidan qo‘rqib yashaydi.</div>
  <div id="19"><sup><a href="https://www.kitobook.com/compare/book/48/04/19/" title="сравнение переводов, параллельные ссылки">19</a></sup> Biz sevamiz, chunki Xudo bizni birinchi bo‘lib sevdi.</div>
  <div id="20"><sup><a href="https://www.kitobook.com/compare/book/48/04/20/" title="сравнение переводов, параллельные ссылки">20</a></sup> Agar biror kishi Xudoni sevaman desa–yu, birodaridan nafratlansa, u yolg‘onchidir. Ko‘rib turgan birodarini seva olmagan odam ko‘rmagan Xudoni ham seva olmaydi.</div>
  <div id="21"><sup><a href="https://www.kitobook.com/compare/book/48/04/21/" title="сравнение переводов, параллельные ссылки">21</a></sup> Xudoni sevgan odam birodarini ham yaxshi ko‘rishi kerak! Bu amrni bizga Xudo bergan.</div>
</div>