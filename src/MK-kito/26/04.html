<div itemprop="articleBody" class="text">
  <div id="1"><sup><a href="https://www.kitobook.com/compare/book/26/04/1/" title="сравнение переводов, параллельные ссылки">1</a></sup> Ey inson, bir g‘isht olib oldingga qo‘y, uning ustiga Quddus rasmini chiz.</div>
  <div id="2"><sup><a href="https://www.kitobook.com/compare/book/26/04/2/" title="сравнение переводов, параллельные ссылки">2</a></sup> Rasmdagi shaharni qamal qilib, atrofiga qamal inshootlarini bildiruvchi uyumlarni qil, shahar devoriga qiyalatib tuproq uy, dushman qarorgohlarini o‘rnat, shaharning gir aylanasiga devorteshar qurollarni joylashtir.</div>
  <div id="3"><sup><a href="https://www.kitobook.com/compare/book/26/04/3/" title="сравнение переводов, параллельные ссылки">3</a></sup> Keyin tovani ol. Tovani temir devor kabi o‘zing bilan rasmdagi shaharning orasiga o‘rnat. So‘ng shaharga yuzlan, sen shaharni qamal qilgan bo‘lasan. Bu Isroil xalqi uchun bir alomat bo‘ladi.</div>
  <div id="4"><sup><a href="https://www.kitobook.com/compare/book/26/04/4/" title="сравнение переводов, параллельные ссылки">4</a></sup> So‘ng chap tomoningga yonboshlab, o‘z gardaningga Isroil xalqining gunohlarini ol. Sen chap tomoningda yotgan paytingda ularning gunohi uchun jazo tortgan bo‘lasan.</div>
  <div id="5"><sup><a href="https://www.kitobook.com/compare/book/26/04/5/" title="сравнение переводов, параллельные ссылки">5</a></sup> Ular gunoh qilgan yillarning soniga ko‘ra, Men sen uchun kunlarni ajratdim. Sen 390 kun davomida Isroil xalqining gunohi uchun jazo tortasan.</div>
  <div id="6"><sup><a href="https://www.kitobook.com/compare/book/26/04/6/" title="сравнение переводов, параллельные ссылки">6</a></sup> Belgilangan vaqt tugagach, o‘ng tomoningga yonboshlab yotgin. Bu safar sen 40 kun davomida Yahudo xalqining gunohi uchun jazo tortasan. Bir kun bir yil hisoblanadi.</div>
  <div id="7"><sup><a href="https://www.kitobook.com/compare/book/26/04/7/" title="сравнение переводов, параллельные ссылки">7</a></sup> Quddus ramzi bo‘lgan g‘ishtga yuzlan, qo‘lingni panshaxa qilib, qamal qilingan shaharga qarshi bashorat qil.</div>
  <div id="8"><sup><a href="https://www.kitobook.com/compare/book/26/04/8/" title="сравнение переводов, параллельные ссылки">8</a></sup> Mana, qamalingning muddati tugamaguncha bir tomondan boshqa tomonga o‘girilmasliging uchun, Men seni arqonlar bilan bog‘lab tashlayman.</div>
  <div id="9"><sup><a href="https://www.kitobook.com/compare/book/26/04/9/" title="сравнение переводов, параллельные ссылки">9</a></sup> Endi borib o‘zing uchun bug‘doy, arpa, loviya, yasmiq doni, tariq va qizil bug‘doyni olib, bir xumchaga sol. Sen ulardan o‘zingga non tayyorlaysan. 390 kun chap tomoningga yonboshlab yotib, o‘sha nondan yeysan.</div>
  <div id="10"><sup><a href="https://www.kitobook.com/compare/book/26/04/10/" title="сравнение переводов, параллельные ссылки">10</a></sup> Bir kunlik yeydigan ozuqangning miqdori 50 misqolni tashkil qilishi kerak. Har kuni belgilangan vaqtdagina uni yeyishing shart.</div>
  <div id="11"><sup><a href="https://www.kitobook.com/compare/book/26/04/11/" title="сравнение переводов, параллельные ссылки">11</a></sup> Suvni ham belgilangan vaqt va belgilangan miqdorda ichasan. Kuniga bir kosa suv ichasan.</div>
  <div id="12"><sup><a href="https://www.kitobook.com/compare/book/26/04/12/" title="сравнение переводов, параллельные ссылки">12</a></sup> O‘tin o‘rniga odam tezagini ishlatasan, odamlarning ko‘zi oldida non yopib yeysan.”</div>
  <div id="13"><sup><a href="https://www.kitobook.com/compare/book/26/04/13/" title="сравнение переводов, параллельные ссылки">13</a></sup> Egamiz shunday dedi: — Men Isroil xalqini begona xalqlar orasiga surgun qilganimda, ular ham xuddi shunday harom nonni yeydigan bo‘ladilar.</div>
  <div id="14"><sup><a href="https://www.kitobook.com/compare/book/26/04/14/" title="сравнение переводов, параллельные ссылки">14</a></sup> — Yo Egam Rabbiy! — deya yolvordim men, — men hech qachon o‘zimni bulg‘agan emasman. O‘zi o‘lib qolgan yoki hayvonlar g‘ajigan jonivorning go‘shtini yoshligimdan yegan emasman. Hech qanday harom go‘shtni og‘zimga olgan emasman!</div>
  <div id="15"><sup><a href="https://www.kitobook.com/compare/book/26/04/15/" title="сравнение переводов, параллельные ссылки">15</a></sup> U menga shunday javob berib dedi: — Xo‘p mayli, odam tezagining o‘rniga mol tezagini ishlataqol. Tezak yoqib, non yopib yeysan.</div>
  <div id="16"><sup><a href="https://www.kitobook.com/compare/book/26/04/16/" title="сравнение переводов, параллельные ссылки">16</a></sup> So‘ng gapida davom etib dedi: — Men Quddus aholisini nonga zor qilib qo‘yaman. Ular qo‘rquv ichra nonni o‘lchab yeydilar, umidsizlanib suvini taqsimlab ichadilar.</div>
  <div id="17"><sup><a href="https://www.kitobook.com/compare/book/26/04/17/" title="сравнение переводов, параллельные ссылки">17</a></sup> Suv va nonning tanqisligidan odamlar bir– birlariga dahshat ichra qaraydilar. Tortgan jazosidan ado bo‘ladilar.</div>
</div>