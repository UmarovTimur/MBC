<div itemprop="articleBody" class="text">
  <div id="1"><sup><a href="https://www.kitobook.com/compare/book/26/37/1/" title="сравнение переводов, параллельные ссылки">1</a></sup> Egamizning qudrati meni qamrab oldi. Egamizning Ruhi meni ko‘tarib, vodiyning o‘rtasiga qo‘ydi. Vodiy suyaklarga to‘la edi.</div>
  <div id="2"><sup><a href="https://www.kitobook.com/compare/book/26/37/2/" title="сравнение переводов, параллельные ссылки">2</a></sup> Ruh meni vodiydagi bir dunyo suyaklar orasida aylantirib yurdi. Suyaklar qurib ketgan edi.</div>
  <div id="3"><sup><a href="https://www.kitobook.com/compare/book/26/37/3/" title="сравнение переводов, параллельные ссылки">3</a></sup> Ruh menga: — Ey inson, bu suyaklar tirilishi mumkinmi? — deya savol berdi. — Yo Egam Rabbiy, bunisi yolg‘iz O‘zingga ayon, — deya javob berdim men.</div>
  <div id="4"><sup><a href="https://www.kitobook.com/compare/book/26/37/4/" title="сравнение переводов, параллельные ссылки">4</a></sup> So‘ng U menga shunday dedi: — Suyaklarga bashorat qilib ayt: “Ey qurigan suyaklar, Egamizning so‘zini eshiting!</div>
  <div id="5"><sup><a href="https://www.kitobook.com/compare/book/26/37/5/" title="сравнение переводов, параллельные ссылки">5</a></sup> Egam Rabbiy suyaklarga shunday demoqda: Men ichingizga ruh solaman, sizlar tirilasizlar.</div>
  <div id="6"><sup><a href="https://www.kitobook.com/compare/book/26/37/6/" title="сравнение переводов, параллельные ссылки">6</a></sup> Ustingizni payu mushaklar bilan qoplab, teri tortaman, ichingizga ruh solib, sizlarni tiriltiraman. O‘shanda Egangiz Men ekanligimni bilib olasizlar.”</div>
  <div id="7"><sup><a href="https://www.kitobook.com/compare/book/26/37/7/" title="сравнение переводов, параллельные ссылки">7</a></sup> Egamiz menga amr qilganiday, men Uning bu so‘zlarini bashorat qilib aytdim. Bashorat qilayotganimda birdaniga qulog‘imga taraq–turuq ovozlar chalindi, suyaklar birlasha boshladi.</div>
  <div id="8"><sup><a href="https://www.kitobook.com/compare/book/26/37/8/" title="сравнение переводов, параллельные ссылки">8</a></sup> Qarasam, suyaklar payu mushaklar bilan qoplandi, so‘ng ustilariga teri tortildi. Biroq tanalarda hanuz ruh yo‘q edi.</div>
  <div id="9"><sup><a href="https://www.kitobook.com/compare/book/26/37/9/" title="сравнение переводов, параллельные ссылки">9</a></sup> Egamiz menga shunday dedi: — Endi shamolga shunday buyruq ber: “Ey shamol, Egamiz Rabbiy aytmoqda, har tomondan esib, bu o‘ldirilganlarni tiriltir.”</div>
  <div id="10"><sup><a href="https://www.kitobook.com/compare/book/26/37/10/" title="сравнение переводов, параллельные ссылки">10</a></sup> Men Egamizning aytganini qildim. Shamol tanalarning ichiga kirib, odamlarni tiriltirdi. Ular turganlarida buyuk bir olomonni tashkil qilishdi.</div>
  <div id="11"><sup><a href="https://www.kitobook.com/compare/book/26/37/11/" title="сравнение переводов, параллельные ссылки">11</a></sup> Keyin Egamiz menga shunday dedi: — Ey inson, butun Isroil xalqi mana shu suyaklarga o‘xshaydi. Ular: “Suyaklarimiz qurib ketdi, kelajakka hech qanday umid yo‘q”, — deb nola qilishadi.</div>
  <div id="12"><sup><a href="https://www.kitobook.com/compare/book/26/37/12/" title="сравнение переводов, параллельные ссылки">12</a></sup> Shuning uchun xalqimga bashorat qilib ayt: Egamiz Rabbiy shunday demoqda: “Ey xalqim Isroil, Men qabrlaringizni ochib, sizlarni go‘rdan chiqaraman. So‘ng sizlarni o‘z yurtingiz — Isroilga qaytarib olib boraman.</div>
  <div id="13"><sup><a href="https://www.kitobook.com/compare/book/26/37/13/" title="сравнение переводов, параллельные ссылки">13</a></sup> O‘shanda sizlar Egangiz Men ekanligimni bilib olasizlar.</div>
  <div id="14"><sup><a href="https://www.kitobook.com/compare/book/26/37/14/" title="сравнение переводов, параллельные ссылки">14</a></sup> Men sizlarning ichingizga Ruhimni solaman, sizlarni tiriltiraman. Ona yurtingizga olib borib, u yerda o‘rnashtiraman. O‘shanda Men, Egangiz aytgan gaplarimni amalga oshirganimni sizlar bilib olasizlar” Egamizning kalomi shudir.</div>
  <div id="15"><sup><a href="https://www.kitobook.com/compare/book/26/37/15/" title="сравнение переводов, параллельные ссылки">15</a></sup> Egamiz menga O‘z so‘zini ayon qildi:</div>
  <div id="16"><sup><a href="https://www.kitobook.com/compare/book/26/37/16/" title="сравнение переводов, параллельные ссылки">16</a></sup> “Ey inson, bir tayoq olib, uning ustiga “Yahudo shohligi”, deb yoz. So‘ng boshqa bir tayoq olib, uning ustiga “Isroil shohligi”, deb yoz.</div>
  <div id="17"><sup><a href="https://www.kitobook.com/compare/book/26/37/17/" title="сравнение переводов, параллельные ссылки">17</a></sup> Keyin ikki tayoqning uchlarini bir qo‘lingda shunday qilib ushlaginki, ular bir tayoqday bo‘lib ko‘rinsin.</div>
  <div id="18"><sup><a href="https://www.kitobook.com/compare/book/26/37/18/" title="сравнение переводов, параллельные ссылки">18</a></sup> Odamlar sendan: “Bu bilan bizga nima demoqchisan?” deb so‘raganlarida,</div>
  <div id="19"><sup><a href="https://www.kitobook.com/compare/book/26/37/19/" title="сравнение переводов, параллельные ссылки">19</a></sup> ularga shunday deb javob ber: Egamiz Rabbiy demoqda: “Men Isroil shohligini bildiruvchi tayoqni olaman. Uni Yahudo shohligining tayog‘i bilan birlashtiraman. Ikkala tayoqni bitta qilib, qo‘limda ushlayman.”</div>
  <div id="20"><sup><a href="https://www.kitobook.com/compare/book/26/37/20/" title="сравнение переводов, параллельные ссылки">20</a></sup> Qo‘lingdagi tayoqlarni hamma ko‘radigan bo‘lsin,</div>
  <div id="21"><sup><a href="https://www.kitobook.com/compare/book/26/37/21/" title="сравнение переводов, параллельные ссылки">21</a></sup> so‘ng xalqqa ayt: “Egamiz Rabbiy shunday demoqda: Men har yoqqa tarqalib ketgan xalqimni o‘zga xalqlar orasidan yig‘ib olaman. Ularni o‘z yurtlariga olib kelaman.</div>
  <div id="22"><sup><a href="https://www.kitobook.com/compare/book/26/37/22/" title="сравнение переводов, параллельные ссылки">22</a></sup> Ularni o‘sha yurtda yagona bir xalq qilaman. Ha, Isroil tog‘larida ulardan yagona davlat yarataman. Ustilaridan bir shoh tayinlayman, ular hech qachon ikki shohlikka ajralmaydilar.</div>
  <div id="23"><sup><a href="https://www.kitobook.com/compare/book/26/37/23/" title="сравнение переводов, параллельные ссылки">23</a></sup> Butlar va makruh xudolar tufayli o‘zlarini bulg‘amaydilar, gunohdan o‘zlarini pok saqlaydilar. Ular gunoh qilib, yashagan hamma manzilgohlardan Men ularni xalos qilaman. Dillarini poklab tozalayman. Shunda ular Mening xalqim, Men esa ularning Xudosi bo‘laman.</div>
  <div id="24"><sup><a href="https://www.kitobook.com/compare/book/26/37/24/" title="сравнение переводов, параллельные ссылки">24</a></sup> Qulim Dovud ularning shohi bo‘ladi. Ha, hammasini bir cho‘pon boshqaradi. Ular qonun– qoidalarimga rioya qilib, farmonlarimni bitta qoldirmay bajarishadi.</div>
  <div id="25"><sup><a href="https://www.kitobook.com/compare/book/26/37/25/" title="сравнение переводов, параллельные ссылки">25</a></sup> Men qulim Yoqubga bergan yerda ular yashaydilar, ajdodlari o‘tgan yurtda istiqomat qiladilar. Bola–chaqalari va butun avlodi o‘sha yurtda abadiy o‘rnashadi. Qulim Dovudning sulolasi ularga to abad hukmronlik qiladi.</div>
  <div id="26"><sup><a href="https://www.kitobook.com/compare/book/26/37/26/" title="сравнение переводов, параллельные ссылки">26</a></sup> Men ular bilan tinchlik ahdini tuzaman. Bu mangu bir ahd bo‘ladi. Men ularga baraka beraman, ko‘paytiraman. Ma’badimni ularning orasida abadiy o‘rnashtiraman.</div>
  <div id="27"><sup><a href="https://www.kitobook.com/compare/book/26/37/27/" title="сравнение переводов, параллельные ссылки">27</a></sup> Ular orasida maskan quraman, Men ularning Xudosi, ular esa Mening xalqim bo‘ladilar.</div>
  <div id="28"><sup><a href="https://www.kitobook.com/compare/book/26/37/28/" title="сравнение переводов, параллельные ссылки">28</a></sup> Men maskanimni ular orasida abadiy o‘rnashtirganimda, Isroilni muqaddas qiladigan Egangiz Men ekanligimni xalqlar bilib oladilar.”</div>
</div>