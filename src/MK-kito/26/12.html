<div itemprop="articleBody" class="text">
  <div id="1"><sup><a href="https://www.kitobook.com/compare/book/26/12/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/12/2/" title="сравнение переводов, параллельные ссылки">2</a></sup> “Ey inson, sen isyonkor xalq orasida yashab yuribsan. Ularning ko‘zlari bor, ammo ko‘rmaydilar, quloqlari bor, ammo eshitmaydilar, chunki ular isyonkor xalqdir.”</div>
  <div id="3"><sup><a href="https://www.kitobook.com/compare/book/26/12/3/" title="сравнение переводов, параллельные ссылки">3</a></sup> Ey inson, kerakli narsalaringni tugib ol. Xuddi surgunga ketayotganday yo‘lga chiq. Buni kunduz kuni qil, odamlar seni ko‘rsin. Sen uyingni tashlab, boshqa joyga ketayotganingni hamma ko‘rsin. Kim bilsin, balki shunda bu isyonkor xalq esini yig‘ib olar.</div>
  <div id="4"><sup><a href="https://www.kitobook.com/compare/book/26/12/4/" title="сравнение переводов, параллельные ссылки">4</a></sup> Xalq seni tomosha qila olishi uchun, tuguningni kunduz kuni tashqariga chiqarib qo‘y. O‘zing esa kech tushganda seni tomosha qilayotgan olomon oldida, xuddi surgunga ketayotganday yo‘lga chiq.</div>
  <div id="5"><sup><a href="https://www.kitobook.com/compare/book/26/12/5/" title="сравнение переводов, параллельные ссылки">5</a></sup> Odamlarning ko‘zi oldida uying devorini tesh, tuguningni teshikdan olib chiq.</div>
  <div id="6"><sup><a href="https://www.kitobook.com/compare/book/26/12/6/" title="сравнение переводов, параллельные ссылки">6</a></sup> Kech tushganda uni yelkangga ortib, yo‘lga tush. Tark etayotgan yurtingni ko‘ra olmasliging uchun, yuzingni yopib ol, chunki xalq tomosha qiladigan bu namoyish ular uchun bir timsol bo‘ladi.</div>
  <div id="7"><sup><a href="https://www.kitobook.com/compare/book/26/12/7/" title="сравнение переводов, параллельные ссылки">7</a></sup> Men Egamizning aytganini qilib, surgunga ketayotganday tugunimni kunduz kuni ko‘chaga chiqarib qo‘ydim. Kech tushganda qo‘lim bilan uyim devorini teshdim. Qorong‘ida tugunni ko‘chaga chiqarib, yelkamga ortib oldim. Odamlar meni tomosha qilayotgan edi.</div>
  <div id="8"><sup><a href="https://www.kitobook.com/compare/book/26/12/8/" title="сравнение переводов, параллельные ссылки">8</a></sup> Ertasi kuni ertalab Egamiz menga O‘z so‘zini ayon qildi:</div>
  <div id="9"><sup><a href="https://www.kitobook.com/compare/book/26/12/9/" title="сравнение переводов, параллельные ссылки">9</a></sup> — Ey inson, bu isyonkor Isroil xalqi sendan “Nimalar qilyapsan?” deb so‘ragandi, shunday emasmi?</div>
  <div id="10"><sup><a href="https://www.kitobook.com/compare/book/26/12/10/" title="сравнение переводов, параллельные ссылки">10</a></sup> Ularning oldiga borib ayt: “Egangiz Rabbiy shunday demoqda, sizlar tomosha qilgan namoyish — Quddusda hukmronlik qilayotgan shahzoda va u yerdagi butun Isroil xalqining qismati ramzidir.”</div>
  <div id="11"><sup><a href="https://www.kitobook.com/compare/book/26/12/11/" title="сравнение переводов, параллельные ссылки">11</a></sup> So‘ng ayt: “Kecha men sizlarga kelajakda sodir bo‘ladigan voqealarni namoyish qildim. Sizlar surgun bo‘lib, asirlikka tushasizlar.</div>
  <div id="12"><sup><a href="https://www.kitobook.com/compare/book/26/12/12/" title="сравнение переводов, параллельные ссылки">12</a></sup> Hozir hukmronlik qilayotgan shahzodangiz ham qorong‘ida yelkasiga tugun ortib, yo‘lga tushadi. U devorda ochilgan teshikdan chiqadi. Tark etayotgan yurtni ko‘rmasligi uchun, yuzini yopib oladi.</div>
  <div id="13"><sup><a href="https://www.kitobook.com/compare/book/26/12/13/" title="сравнение переводов, параллельные ссылки">13</a></sup> Men uning ustiga to‘r tashlayman, u tuzog‘imga tushadi. Men uni Xaldeylar yurti Bobilga olib boraman, ammo u Bobilni ko‘ra olmaydi. U o‘sha yerda olamdan o‘tadi.</div>
  <div id="14"><sup><a href="https://www.kitobook.com/compare/book/26/12/14/" title="сравнение переводов, параллельные ссылки">14</a></sup> Men shoh saroyining butun ahlini — vazirlaru soqchilarini to‘rt tomonga tarqatib yuboraman. Qilichimni yalang‘ochlab, ularni ta’qib qilaman.</div>
  <div id="15"><sup><a href="https://www.kitobook.com/compare/book/26/12/15/" title="сравнение переводов, параллельные ссылки">15</a></sup> Men ularni xalqlar orasiga tarqatib tashlaganimda, boshqa yurtlarga quvib yuborganimda, Egasi Men ekanligimni bilib oladilar.</div>
  <div id="16"><sup><a href="https://www.kitobook.com/compare/book/26/12/16/" title="сравнение переводов, параллельные ссылки">16</a></sup> Ammo Men xalqimdan ba’zilarini asrab qolaman. Ularni jangda saqlayman, ocharchiligu o‘latdan qutqaraman. Ular boshqa uluslar orasiga surgun bo‘lganda, qilgan jirkanch odatlarini e’tirof qiladilar. O‘shanda Egasi Men ekanligimni bilib oladilar.”</div>
  <div id="17"><sup><a href="https://www.kitobook.com/compare/book/26/12/17/" title="сравнение переводов, параллельные ссылки">17</a></sup> Egamiz menga O‘z so‘zini ayon qildi:</div>
  <div id="18"><sup><a href="https://www.kitobook.com/compare/book/26/12/18/" title="сравнение переводов, параллельные ссылки">18</a></sup> “Ey inson, noningni yeganingda titragin, suvingni ichganingda qo‘rquv ichra qaltiragin.</div>
  <div id="19"><sup><a href="https://www.kitobook.com/compare/book/26/12/19/" title="сравнение переводов, параллельные ссылки">19</a></sup> Yurtdagi odamlarga ayt: “Isroildagi Quddus aholisi to‘g‘risida Egamiz Rabbiy shunday demoqda: bu odamlar yovuz bo‘lib ketganlari uchun Men ularning yurtini talon–taroj qildiraman. Ular nonni qo‘rquv ichra yeydilar, suvni sarosima ichra ichadilar.</div>
  <div id="20"><sup><a href="https://www.kitobook.com/compare/book/26/12/20/" title="сравнение переводов, параллельные ссылки">20</a></sup> Aholi yashagan shaharlari vayron bo‘ladi, butun yurt tashlandiq bo‘lib qoladi. Shunda Egangiz Men ekanligimni bilib olasizlar.”</div>
  <div id="21"><sup><a href="https://www.kitobook.com/compare/book/26/12/21/" title="сравнение переводов, параллельные ссылки">21</a></sup> Egamiz menga O‘z so‘zini ayon qildi:</div>
  <div id="22"><sup><a href="https://www.kitobook.com/compare/book/26/12/22/" title="сравнение переводов, параллельные ссылки">22</a></sup> — Ey inson, Isroil yurtida aytilayotgan, “kunlar o‘tyapti, bashoratlar esa puchga chiqyapti”, degan maqolni eshitgansan.</div>
  <div id="23"><sup><a href="https://www.kitobook.com/compare/book/26/12/23/" title="сравнение переводов, параллельные ссылки">23</a></sup> Endi xalqim oldiga borib ayt: “Egamiz Rabbiy shunday demoqda, Men bu maqolni yo‘q qilib yuboraman. Isroilda uni aytmaydigan bo‘lishadi.” Yana ularga: “Bashoratlar bajo bo‘ladigan kunlar yaqinlashib qoldi”, deb ayt.</div>
  <div id="24"><sup><a href="https://www.kitobook.com/compare/book/26/12/24/" title="сравнение переводов, параллельные ссылки">24</a></sup> Endi Isroil yurtida soxta bashoratlaru, yolg‘on karomatlar aytilmaydi.</div>
  <div id="25"><sup><a href="https://www.kitobook.com/compare/book/26/12/25/" title="сравнение переводов, параллельные ссылки">25</a></sup> Ammo Men, Egangiz, sizlarga gapiraman, aytgan so‘zlarim amalga oshadi, kechikmaydi. Ey isyonkor xalq, sizning kuningizda Men aytganlarimni bajo keltiraman”, deb aytmoqda Egamiz Rabbiy.</div>
  <div id="26"><sup><a href="https://www.kitobook.com/compare/book/26/12/26/" title="сравнение переводов, параллельные ссылки">26</a></sup> Egamiz menga O‘z so‘zini ayon qildi:</div>
  <div id="27"><sup><a href="https://www.kitobook.com/compare/book/26/12/27/" title="сравнение переводов, параллельные ссылки">27</a></sup> — Ey inson! Isroil xalqi sen aytgan bashoratlar uzoq kelajakka taalluqli, deb o‘ylayapti.</div>
  <div id="28"><sup><a href="https://www.kitobook.com/compare/book/26/12/28/" title="сравнение переводов, параллельные ссылки">28</a></sup> Shuning uchun ularga borib ayt: Egamiz Rabbiy shunday demoqda: “Aytgan birorta so‘zim kechikmaydi, hammasi amalga oshadi!” Egamiz Rabbiyning kalomi shudir.</div>
</div>