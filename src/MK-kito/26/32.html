<div itemprop="articleBody" class="text">
  <div id="1"><sup><a href="https://www.kitobook.com/compare/book/26/32/1/" title="сравнение переводов, параллельные ссылки">1</a></sup> Surgundaligimizning o‘n ikkinchi yili o‘n ikkinchi oyning birinchi kunida Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/32/2/" title="сравнение переводов, параллельные ссылки">2</a></sup> “Ey inson, fir’avn haqida shunday marsiya kuyla: Sen o‘zingni xalqlar orasidagi sher deb bilasan. Ammo sen suvdagi ajdarho kabidirsan! Sen irmoqlaringdagi suvni ko‘pirtirasan, Oyoqlaring bilan uni loyqalatasan.”</div>
  <div id="3"><sup><a href="https://www.kitobook.com/compare/book/26/32/3/" title="сравнение переводов, параллельные ссылки">3</a></sup> Egamiz Rabbiy shunday demoqda: “Bir talay xaloyiq yig‘ilganda, Men ustingga to‘r tashlayman. Ular esa seni qirg‘oqqa tortib chiqarishadi.</div>
  <div id="4"><sup><a href="https://www.kitobook.com/compare/book/26/32/4/" title="сравнение переводов, параллельные ссылки">4</a></sup> Men seni yerga uloqtiraman, Yalanglikka tashlab qo‘yaman. Osmondagi barcha qushlarni ustingga qo‘ndiraman. Yer yuzidagi hamma yovvoyi hayvonlarga Seni yem qilib beraman.</div>
  <div id="5"><sup><a href="https://www.kitobook.com/compare/book/26/32/5/" title="сравнение переводов, параллельные ссылки">5</a></sup> Ichak–chovoqlaringni qirlarga yoyib tashlayman, Vodiylarni jasading qoldiqlari bilan qoplayman.</div>
  <div id="6"><sup><a href="https://www.kitobook.com/compare/book/26/32/6/" title="сравнение переводов, параллельные ссылки">6</a></sup> Yurtni tog‘largacha oqqan qoning bilan sug‘oraman, Jarliklarni sening eting bilan to‘ldiraman.</div>
  <div id="7"><sup><a href="https://www.kitobook.com/compare/book/26/32/7/" title="сравнение переводов, параллельные ссылки">7</a></sup> Seni daf qilganimda, osmonni to‘sib qo‘yaman, Yulduzlarni zulmatga cho‘ktirib yuboraman. Quyosh yuzini bulut bilan qoplayman, Oy nurini so‘ndiraman.</div>
  <div id="8"><sup><a href="https://www.kitobook.com/compare/book/26/32/8/" title="сравнение переводов, параллельные ссылки">8</a></sup> Boshing uzra porlagan Hamma osmon chiroqlarini o‘chiraman. Yurtingni zulmat quchog‘iga otaman”, EgamizRabbiyning kalomi shudir.</div>
  <div id="9"><sup><a href="https://www.kitobook.com/compare/book/26/32/9/" title="сравнение переводов, параллельные ссылки">9</a></sup> Men qulashingning xabarini xalqlar orasiga yoyaman, sen bilmagan yurtlarga yetkazaman. Shunda ko‘p xalqlarning yuraklariga vahima solaman.</div>
  <div id="10"><sup><a href="https://www.kitobook.com/compare/book/26/32/10/" title="сравнение переводов, параллельные ссылки">10</a></sup> Boshingga tushiradigan kulfatlar bois ko‘p xalqlarning aqlini shoshiraman. Qilichimni o‘ynatib, sen tufayli ularning hukmdorlarini titrataman. Boshingga kulfat kelgan kuni, ularning har biri jonini hovuchlab, qaltiraydi.”</div>
  <div id="11"><sup><a href="https://www.kitobook.com/compare/book/26/32/11/" title="сравнение переводов, параллельные ссылки">11</a></sup> Egamiz Rabbiy shunday demoqda: “Bobil shohining qilichi bo‘g‘zingda bo‘ladi.</div>
  <div id="12"><sup><a href="https://www.kitobook.com/compare/book/26/32/12/" title="сравнение переводов, параллельные ссылки">12</a></sup> Lashkarlaring o‘taketgan yovuz xalqning qo‘liga tushadi. Ular qudratli jangchilar tig‘idan o‘ladi. Sening g‘ururing poymol etiladi, to‘da lashkarlaring halok bo‘ladi.</div>
  <div id="13"><sup><a href="https://www.kitobook.com/compare/book/26/32/13/" title="сравнение переводов, параллельные ссылки">13</a></sup> Serob suvlar bo‘yidagi hamma podalaringni Men qirib tashlayman. Bundan buyon birorta inson oyog‘i bilan suvlarni loyqalatmaydi, birorta hayvon tuyoqlari bilan uni bulg‘amaydi.</div>
  <div id="14"><sup><a href="https://www.kitobook.com/compare/book/26/32/14/" title="сравнение переводов, параллельные ссылки">14</a></sup> Men Misr suvlarini tindiraman, irmoqlarini moyday oqadigan qilaman”, deb aytmoqda Egamiz.</div>
  <div id="15"><sup><a href="https://www.kitobook.com/compare/book/26/32/15/" title="сравнение переводов, параллельные ссылки">15</a></sup> “Men Misrni tashlandiq qilganimda, u yerdagi hamma narsani yo‘q qilganimda, butun aholisini qirib tashlaganimda, Egasi Men ekanligimni ular bilib oladilar.</div>
  <div id="16"><sup><a href="https://www.kitobook.com/compare/book/26/32/16/" title="сравнение переводов, параллельные ссылки">16</a></sup> Misr uchun aytiladigan marsiya shudir. Ajnabiy ayollar bu marsiyani kuylashar. Ha, bu motam she’rini Misr va uning to‘dasiga bag‘ishlab aytishar”, deb aytmoqda Egamiz Rabbiy.</div>
  <div id="17"><sup><a href="https://www.kitobook.com/compare/book/26/32/17/" title="сравнение переводов, параллельные ссылки">17</a></sup> O‘sha oyning o‘n beshinchi kunida Egamiz menga O‘z so‘zini ayon qildi:</div>
  <div id="18"><sup><a href="https://www.kitobook.com/compare/book/26/32/18/" title="сравнение переводов, параллельные ссылки">18</a></sup> “Ey inson, Misr va uning to‘dasi uchun qayg‘urib yig‘la. Ularni boshqa buyuk xalqlar qatorida go‘rdagi marhumlar oldiga jo‘nat.</div>
  <div id="19"><sup><a href="https://www.kitobook.com/compare/book/26/32/19/" title="сравнение переводов, параллельные ссылки">19</a></sup> Ularga shunday deb ayt: sen o‘zingni boshqalardan go‘zal deb bilasanmi? Qani bor, sunnatsizlar bilan bir go‘rda yot!”</div>
  <div id="20"><sup><a href="https://www.kitobook.com/compare/book/26/32/20/" title="сравнение переводов, параллельные ссылки">20</a></sup> Misrliklar jangda halok bo‘lganlar bilan birga jon beradilar. Mana, qilich hozirlandi! U Misrni va uning to‘dasini qirib tashlasin.</div>
  <div id="21"><sup><a href="https://www.kitobook.com/compare/book/26/32/21/" title="сравнение переводов, параллельные ссылки">21</a></sup> O‘liklar diyoridagi buyuk sarkardalar Misrliklar va ularning ittifoqchilarini qarshilab olishadi. Ular shunday deb hayqirishadi: “Bu sunnatsizlar jangda halok bo‘lishdi, yer bag‘riga tushib kelishdi, endi shu yerda yotishibdi!”</div>
  <div id="22"><sup><a href="https://www.kitobook.com/compare/book/26/32/22/" title="сравнение переводов, параллельные ссылки">22</a></sup> Ossuriya ham u yerda, sipohlarining qabrlari orasida yotibdi. Ularning hammasi qilichdan halok bo‘lishgan.</div>
  <div id="23"><sup><a href="https://www.kitobook.com/compare/book/26/32/23/" title="сравнение переводов, параллельные ссылки">23</a></sup> Qabrlari chuqurlikning eng tubidadir. Ossuriyaning qabri sipohlarining qurshovida joylashgan. Ha, tiriklar dunyosiga dahshat solgan hamma qilichdan halok bo‘ldi.</div>
  <div id="24"><sup><a href="https://www.kitobook.com/compare/book/26/32/24/" title="сравнение переводов, параллельные ссылки">24</a></sup> Elam ham o‘sha yerda, bir to‘da sipohlarining qabrlari orasida yotibdi. Ularning hammasi jangda halok bo‘lgan. Bu sunnatsizlar narigi dunyoga ketgan. Ular tiriklar dunyosiga dahshat solishgan edi, endi esa go‘rdagi marhumlar singari isnodga qolishdi.</div>
  <div id="25"><sup><a href="https://www.kitobook.com/compare/book/26/32/25/" title="сравнение переводов, параллельные ссылки">25</a></sup> O‘ldirilganlar orasida Elam uchun to‘shak hozirlangan. Bir to‘da sipohlari uning atrofiga dafn qilingan. Jangda halok bo‘lgan bu sunnatsizlar qachonlardir tiriklar dunyosiga dahshat solishgan edi, endi esa go‘rdagi marhumlar singari isnodga qolishdi. Ha, ular halok bo‘lganlar orasida o‘rnashishdi.</div>
  <div id="26"><sup><a href="https://www.kitobook.com/compare/book/26/32/26/" title="сравнение переводов, параллельные ссылки">26</a></sup> Meshex bilan Tuval ham o‘sha yerdadir. Ular sipohlarining qabrlari orasida yotishibdi. Bu sunnatsizlarning hammasi jangda halok bo‘lishgan. Biroq ular ham qachonlardir tiriklar dunyosiga dahshat solishgan edi.</div>
  <div id="27"><sup><a href="https://www.kitobook.com/compare/book/26/32/27/" title="сравнение переводов, параллельные ссылки">27</a></sup> Qadimda qahramonlarni qurol–aslahalari bilan birga dafn qilishar edi. Marhumlarning boshi ostiga qilich qo‘yib, tanasini qalqon bilan yopishar edi. Biroq Meshex bilan Tuval bunday izzat–ehtiromlarga sazovor bo‘lmadi, chunki ular tirikligida butun jahonga dahshat solishgan edi.</div>
  <div id="28"><sup><a href="https://www.kitobook.com/compare/book/26/32/28/" title="сравнение переводов, параллельные ссылки">28</a></sup> Sen ham, ey fir’avn, yo‘q qilinasan. Jangda halok bo‘lgan sunnatsizlar bilan birga yotasan.</div>
  <div id="29"><sup><a href="https://www.kitobook.com/compare/book/26/32/29/" title="сравнение переводов, параллельные ссылки">29</a></sup> Edom ham o‘z shohlariyu rahnamolari bilan o‘sha yerdadir. Ular o‘z qudratiga qaramay, o‘ldirilganlar orasiga dafn qilinganlar. Go‘rdagi sunnatsizlar bilan birga yotishibdi.</div>
  <div id="30"><sup><a href="https://www.kitobook.com/compare/book/26/32/30/" title="сравнение переводов, параллельные ссылки">30</a></sup> Shimol saltanatlarining hamma shahzodalari va hamma Sidonliklar o‘sha yerdadir. Ular qachonlardir buyuk qudrati bilan butun jahonni dahshatga tushirishgan edi, so‘ng sharmandalarcha halok bo‘lishdi. Bu sunnatsizlar qilichdan halok bo‘lganlar orasida yotishibdi. Ular go‘rdagi marhumlar singari isnodga qolishdi.”</div>
  <div id="31"><sup><a href="https://www.kitobook.com/compare/book/26/32/31/" title="сравнение переводов, параллельные ссылки">31</a></sup> Egamiz Rabbiy aytmoqda: “O‘z to‘dasidan ayrilgan fir’avn bu cheksiz qabristonning manzarasini ko‘rib, taskin topadi.</div>
  <div id="32"><sup><a href="https://www.kitobook.com/compare/book/26/32/32/" title="сравнение переводов, параллельные ссылки">32</a></sup> Men u orqali butun jahonni dahshatga solgan bo‘lsam ham, fir’avn va uning barcha qo‘shinlari jangda halok bo‘lgan sunnatsizlar orasida yotadi”, deb aytmoqda Egamiz Rabbiy.</div>
</div>