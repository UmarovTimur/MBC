<div itemprop="articleBody" class="text">
  <div id="1"><sup><a href="https://www.kitobook.com/compare/book/26/14/1/" title="сравнение переводов, параллельные ссылки">1</a></sup> Isroil oqsoqollaridan ba’zi birlari meni ko‘rgani keldilar.</div>
  <div id="2"><sup><a href="https://www.kitobook.com/compare/book/26/14/2/" title="сравнение переводов, параллельные ссылки">2</a></sup> Shu onda Egamiz menga O‘z so‘zini ayon qildi:</div>
  <div id="3"><sup><a href="https://www.kitobook.com/compare/book/26/14/3/" title="сравнение переводов, параллельные ссылки">3</a></sup> “Ey inson, bu odamlar butlarga ko‘ngil qo‘yganlar, gunohni o‘zlariga to‘g‘onoq qilganlar. Shunday ekan, Menga maslahat solishlariga qanday yo‘l qo‘yay?!</div>
  <div id="4"><sup><a href="https://www.kitobook.com/compare/book/26/14/4/" title="сравнение переводов, параллельные ссылки">4</a></sup> Sen ularga ayt: — Egamiz Rabbiy shunday demoqda: Butlarga ko‘ngil qo‘ygan, gunohni o‘ziga to‘g‘onoq qilgan, Isroil xalqidan birorta odam payg‘ambar oldiga kelsa, Men, Egangiz, o‘sha odamning sanoqsiz butlariga yarasha javobini beraman.</div>
  <div id="5"><sup><a href="https://www.kitobook.com/compare/book/26/14/5/" title="сравнение переводов, параллельные ссылки">5</a></sup> O‘sha butlari tufayli butun Isroil xalqi Mendan uzoqlashib ketdi, ammo Men beradigan javobim bilan ularning sadoqatini qozonaman.”</div>
  <div id="6"><sup><a href="https://www.kitobook.com/compare/book/26/14/6/" title="сравнение переводов, параллельные ссылки">6</a></sup> Isroil xalqiga ayt: — EgamizRabbiy shunday demoqda: “Tavba qilinglar, butlaringizdan voz kechinglar. Jirkanch odatlaringizdan yuz o‘giringlar.</div>
  <div id="7"><sup><a href="https://www.kitobook.com/compare/book/26/14/7/" title="сравнение переводов, параллельные ссылки">7</a></sup> Bilib qo‘yinglar, agar Isroil xalqidan bo‘lgan birorta odam yoki xalqim orasida yashab yurgan birorta musofir Mendan yuz o‘girsa, butlarga ko‘ngil ko‘yib, gunohni o‘ziga to‘g‘onoq qilsa, so‘ng payg‘ambar oldiga kelib, Menga maslahat solsa, o‘sha odamga javobni O‘zim beraman.</div>
  <div id="8"><sup><a href="https://www.kitobook.com/compare/book/26/14/8/" title="сравнение переводов, параллельные ссылки">8</a></sup> Men bunday odamlarga qarshi chiqaman. Boshqalar ularni misol qilib, masallar aytadi. Men ularni xalqim orasidan yo‘q qilaman. O‘shanda Egangiz Men ekanligimni bilib olasizlar.”</div>
  <div id="9"><sup><a href="https://www.kitobook.com/compare/book/26/14/9/" title="сравнение переводов, параллельные ссылки">9</a></sup> “Agar payg‘ambar yanglishib, noto‘g‘ri maslahat bersa, o‘sha payg‘ambarni Men, Egangiz yanglishtirgan bo‘laman. Men unga qarshi qo‘limni ko‘taraman, uni Isroil xalqi orasidan daf qilaman.</div>
  <div id="10"><sup><a href="https://www.kitobook.com/compare/book/26/14/10/" title="сравнение переводов, параллельные ссылки">10</a></sup> Men payg‘ambarni ham, uning oldiga maslahat so‘rab kelgan odamni ham birday jazolayman.</div>
  <div id="11"><sup><a href="https://www.kitobook.com/compare/book/26/14/11/" title="сравнение переводов, параллельные ссылки">11</a></sup> Shunda Isroil xalqi yo‘limdan ozmaydigan bo‘ladi, gunohlari bilan o‘zini bulg‘amaydi. Ular Mening xalqim, Men ularning Xudosi bo‘laman”, deb aytmoqda Egamiz Rabbiy.</div>
  <div id="12"><sup><a href="https://www.kitobook.com/compare/book/26/14/12/" title="сравнение переводов, параллельные ссылки">12</a></sup> Egamiz menga O‘z so‘zini ayon qildi:</div>
  <div id="13"><sup><a href="https://www.kitobook.com/compare/book/26/14/13/" title="сравнение переводов, параллельные ссылки">13</a></sup> “Ey inson, agar biror yurtning aholisi Menga bo‘lgan sadoqatini unutib, gunohga qo‘l ursa, Men ularga qarshi qo‘limni ko‘tarib, butun yurtga ocharchilik yuboraman. Odamlarni bir burda nonga zor qilaman. Yurtdagi odamu hayvonlarni qirib tashlayman.</div>
  <div id="14"><sup><a href="https://www.kitobook.com/compare/book/26/14/14/" title="сравнение переводов, параллельные ссылки">14</a></sup> Bunday xalq orasida hattoki Nuh, Doniyor va Ayub payg‘ambarlar yashagan taqdirda ham, ular solihligi bilan faqat o‘z jonlarini saqlab qolgan bo‘lishardi”, deb aytmoqda Egamiz Rabbiy.</div>
  <div id="15"><sup><a href="https://www.kitobook.com/compare/book/26/14/15/" title="сравнение переводов, параллельные ссылки">15</a></sup> “Men o‘sha yurt aholisini yirtqich hayvonlarga talatmoqchi bo‘ldim, deylik. Yurt huvullab qolib, hayvonlar tufayli odamlar u yerga oyoq bosmay qo‘ydi ham, deylik.</div>
  <div id="16"><sup><a href="https://www.kitobook.com/compare/book/26/14/16/" title="сравнение переводов, параллельные ссылки">16</a></sup> Men barhayot Xudo bo‘lganim haqi ont ichib aytamanki, agar o‘sha uchala payg‘ambar u yerda bo‘lganda edi, ular o‘z bola–chaqasini ham qutqara olmagan bo‘lardi. Ular faqat o‘z jonlarini saqlab qolgan bo‘lardi. Yurt esa xarobazorga aylanardi.</div>
  <div id="17"><sup><a href="https://www.kitobook.com/compare/book/26/14/17/" title="сравнение переводов, параллельные ссылки">17</a></sup> Bordi–yu, o‘sha yurtga dushman yuborib, u yerdagi bor jonzotni qilichdan o‘tkazishga qaror qildim, deylik.</div>
  <div id="18"><sup><a href="https://www.kitobook.com/compare/book/26/14/18/" title="сравнение переводов, параллельные ссылки">18</a></sup> Men barhayot Xudo bo‘lganim haqi ont ichib aytamanki, agar o‘sha uchala payg‘ambar u yerda bo‘lganda edi, ular o‘z bola–chaqasini ham qutqara olmagan bo‘lardi. Ular faqat o‘z jonlarini saqlab qolgan bo‘lardi.</div>
  <div id="19"><sup><a href="https://www.kitobook.com/compare/book/26/14/19/" title="сравнение переводов, параллельные ссылки">19</a></sup> Bordi–yu, Men o‘sha yurtga g‘azabimni yog‘dirib, butun jonzotni o‘lat orqali qirib tashlamoqchi bo‘ldim, deylik.</div>
  <div id="20"><sup><a href="https://www.kitobook.com/compare/book/26/14/20/" title="сравнение переводов, параллельные ссылки">20</a></sup> Men barhayot Xudo bo‘lganim haqi ont ichib aytamanki, hattoki Nuh, Doniyor va Ayub u yerda bo‘lganda edi, ular o‘z bola–chaqasini ham qutqara olmagan bo‘lardi. Ular faqat o‘z jonlarini saqlab qolgan bo‘lardi.”</div>
  <div id="21"><sup><a href="https://www.kitobook.com/compare/book/26/14/21/" title="сравнение переводов, параллельные ссылки">21</a></sup> Egamiz Rabbiy shunday demoqda: “Men bundan ham battarini qilaman, Quddus ustiga to‘rt xil dahshatli kulfat yog‘diraman. Shahardagi odamlaru hayvonlar urush, ocharchilik, yovvoyi hayvonlar va o‘latdan nobud bo‘ladilar!</div>
  <div id="22"><sup><a href="https://www.kitobook.com/compare/book/26/14/22/" title="сравнение переводов, параллельные ссылки">22</a></sup> Ammo ba’zi erkagu ayollar omon qoladilar. Ular qochib, oldingizga keladilar. O‘shanda ularning yurish– turishini, qilmishlarini o‘zlaringiz ko‘rib, Men Quddus ustiga yuborgan hamma kulfatlardan taskin topasizlar.</div>
  <div id="23"><sup><a href="https://www.kitobook.com/compare/book/26/14/23/" title="сравнение переводов, параллельные ссылки">23</a></sup> O‘sha odamlarning yurish–turishini, qilmishlarini ko‘rganlaringizdan keyin taskin topasizlar. Qilgan hamma ishlarim bejiz emasligini bilib olasizlar”, deb aytmoqda Egangiz Rabbiy.</div>
</div>