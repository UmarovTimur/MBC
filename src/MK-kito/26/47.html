<div itemprop="articleBody" class="text">
  <div id="1"><sup><a href="https://www.kitobook.com/compare/book/26/47/1/" title="сравнение переводов, параллельные ссылки">1</a></sup> O‘sha odam meni Ma’badning eshigi yoniga olib bordi. Qarasam, Ma’bad ostonasidan bir irmoq oqib chiqayotgan ekan. Ostonaning janub tomonidan chiqqan bu irmoq qurbongohning janubidan o‘tib, sharqqa oqayotgan edi.</div>
  <div id="2"><sup><a href="https://www.kitobook.com/compare/book/26/47/2/" title="сравнение переводов, параллельные ссылки">2</a></sup> So‘ng o‘sha odam meni shimoliy darvoza orqali tashqariga olib chiqdi. Biz aylanib, Ma’badning sharqiy darvozasi yoniga bordik. Irmoq sharqiy darvozaning janub tomonidan jildirab oqib chiqayotgan edi.</div>
  <div id="3"><sup><a href="https://www.kitobook.com/compare/book/26/47/3/" title="сравнение переводов, параллельные ссылки">3</a></sup> O‘sha odam qo‘lidagi arqon bilan sharq tomonga oqayotgan bu irmoqning uzunligini o‘lchay boshladi. U 1.000 tirsak o‘lchab bo‘lganidan so‘ng, irmoqdan kechib o‘tishimni buyurdi. O‘sha yerdagi suv to‘pig‘imgacha kelar edi.</div>
  <div id="4"><sup><a href="https://www.kitobook.com/compare/book/26/47/4/" title="сравнение переводов, параллельные ссылки">4</a></sup> So‘ng yana 1.000 tirsak o‘lchab, irmoqdan kechib o‘tishimni buyurdi. Bu safar suv tizzamgacha chiqqan edi. Keyingi 1.000 tirsak masofadan so‘ng suv belimgacha chiqdi.</div>
  <div id="5"><sup><a href="https://www.kitobook.com/compare/book/26/47/5/" title="сравнение переводов, параллельные ссылки">5</a></sup> So‘ng u odam yana 1.000 tirsak o‘lchadi, bu yerda irmoq o‘tib bo‘lmaydigan bir daryoga aylangan edi. U shu qadar chuqur ediki, uni faqat suzib o‘tsa bo‘lar edi.</div>
  <div id="6"><sup><a href="https://www.kitobook.com/compare/book/26/47/6/" title="сравнение переводов, параллельные ссылки">6</a></sup> Shunda u odam menga: “Ey inson, ko‘rgan bu narsani doim yodingda tut”, — dedi–da, meni qirg‘oqqa boshlab ketdi.</div>
  <div id="7"><sup><a href="https://www.kitobook.com/compare/book/26/47/7/" title="сравнение переводов, параллельные ссылки">7</a></sup> Qirg‘oqqa chiqqanimizdan so‘ng, men daryoning ikki tomonida o‘sayotgan juda ko‘p daraxtlarni ko‘rdim.</div>
  <div id="8"><sup><a href="https://www.kitobook.com/compare/book/26/47/8/" title="сравнение переводов, параллельные ссылки">8</a></sup> Odam menga dedi: “Bu daryo sahro orqali Iordan vodiysiga oqib, O‘lik dengizga quyiladi. Shunda O‘lik dengizning sho‘r suvlari shirin bo‘ladi.</div>
  <div id="9"><sup><a href="https://www.kitobook.com/compare/book/26/47/9/" title="сравнение переводов, параллельные ссылки">9</a></sup> Daryo oqib borgan hamma joyda sudraluvchilar yashaydi, baliqlar to‘lib– toshadi. Shirin bo‘lgan bu suvlar oqib o‘tgan hamma joyda hayot boshlanadi.</div>
  <div id="10"><sup><a href="https://www.kitobook.com/compare/book/26/47/10/" title="сравнение переводов, параллельные ссылки">10</a></sup> Odamlar O‘lik dengizning qirg‘oqlarida turib baliq tutishadi, En– Kaydidan En–Exlayimgacha bo‘lgan joyda to‘rlarini quritishadi. O‘rta yer dengizidagi kabi baliqlarning turi ko‘p bo‘ladi.</div>
  <div id="11"><sup><a href="https://www.kitobook.com/compare/book/26/47/11/" title="сравнение переводов, параллельные ссылки">11</a></sup> Biroq botqoqliklar bilan xalqoblarning suvlari yangilanmaydi. Ular tuz manbayi bo‘lib qoladi.</div>
  <div id="12"><sup><a href="https://www.kitobook.com/compare/book/26/47/12/" title="сравнение переводов, параллельные ссылки">12</a></sup> Daryoning ikki tomonida turli xil mevali daraxtlar o‘sadi. Ular har oyda yangi mevalar tugadi, barglari hech qachon so‘limaydi. Ma’baddan chiqqan suv ularni sug‘organi uchun ular hech qachon hosildan qolmaydi. Ularning mevalari ozuqa bo‘ladi, barglari shifo keltiradi.</div>
  <div id="13"><sup><a href="https://www.kitobook.com/compare/book/26/47/13/" title="сравнение переводов, параллельные ссылки">13</a></sup> Egamiz Rabbiy shunday demoqda: “Yurtni Isroilning o‘n ikki qabilasiga bo‘lib berayotganingizda quyidagi ko‘rsatmalarga rioya qilinglar: Yusuf qabilasiga ikki ulush yer berilsin.</div>
  <div id="14"><sup><a href="https://www.kitobook.com/compare/book/26/47/14/" title="сравнение переводов, параллельные ссылки">14</a></sup> Men ota–bobolaringizga ont ichib, va’da qilgan bu yerni qabilalar orasida teng bo‘linglar. Bu yer sizning mulkingiz bo‘ladi.</div>
  <div id="15"><sup><a href="https://www.kitobook.com/compare/book/26/47/15/" title="сравнение переводов, параллельные ссылки">15</a></sup> Shimoliy chegarangiz O‘rta yer dengizidan boshlanib, sharqqa Xetlon shahri tomon boradi, so‘ng Levo–Xomat orqali o‘tib, Zadod shahrigacha davom etadi.</div>
  <div id="16"><sup><a href="https://www.kitobook.com/compare/book/26/47/16/" title="сравнение переводов, параллельные ссылки">16</a></sup> Keyin Damashq va Xomat oralig‘idagi Baro‘tax va Sivrayim shaharlarigacha borib, Xavron chegarasidagi Xazer–Xatikongacha cho‘ziladi.</div>
  <div id="17"><sup><a href="https://www.kitobook.com/compare/book/26/47/17/" title="сравнение переводов, параллельные ссылки">17</a></sup> Shunday qilib, shimoliy chegarangiz O‘rta yer dengizidan sharqdagi Xazor–Enan shahrigacha boradi. Xazor–Enan shahri janubdagi Damashq va shimoldagi Xomat hududlari orasida joylashgan.</div>
  <div id="18"><sup><a href="https://www.kitobook.com/compare/book/26/47/18/" title="сравнение переводов, параллельные ссылки">18</a></sup> Sharqiy chegara Xavron va Damashq hududlari orasida boshlanib, Isroil va Gilad yerlari o‘rtasidan oqqib o‘tgan Iordan daryosi bo‘ylab boradi. O‘lik dengizdan ham o‘tib, janubdagi Tamar shahrigacha yetib boradi. Mana shu sharqiy chegaradir.</div>
  <div id="19"><sup><a href="https://www.kitobook.com/compare/book/26/47/19/" title="сравнение переводов, параллельные ссылки">19</a></sup> Janubiy chegara Tamar shahrida boshlanib, Kadeshdagi Mariva suvlarigacha boradi, keyin Misr soyligi bo‘ylab borib, O‘rta yer dengizigacha yetadi. Bu janubiy chegaradir.</div>
  <div id="20"><sup><a href="https://www.kitobook.com/compare/book/26/47/20/" title="сравнение переводов, параллельные ссылки">20</a></sup> O‘rta yer dengizining qirg‘og‘i g‘arbiy chegarani tashkil qilib, Levo–Xomatning g‘arbdagi shimoliy chegara boshlangan joygacha boradi.</div>
  <div id="21"><sup><a href="https://www.kitobook.com/compare/book/26/47/21/" title="сравнение переводов, параллельные ссылки">21</a></sup> Bu yerlarni Isroil qabilalariga bo‘lib beringlar.</div>
  <div id="22"><sup><a href="https://www.kitobook.com/compare/book/26/47/22/" title="сравнение переводов, параллельные ссылки">22</a></sup> Uni qur’a bo‘yicha meros qilib olinglar. Bolalari Isroilda tug‘ilgan orangizdagi musofirlarga ham yeringizdan ulush beringlar. Ularni Isroilning mahalliy aholisi deb bilinglar. Ularga o‘zingiz qatori Isroil qabilalari orasidan yerni mulk qilib beringlar.</div>
  <div id="23"><sup><a href="https://www.kitobook.com/compare/book/26/47/23/" title="сравнение переводов, параллельные ссылки">23</a></sup> Ular qaysi qabila orasida yashashsa, o‘sha qabila hududidan yer olishsin”, deb aytmoqda Egangiz Rabbiy.</div>
</div>