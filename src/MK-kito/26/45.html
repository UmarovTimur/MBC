<div itemprop="articleBody" class="text">
  <div id="1"><sup><a href="https://www.kitobook.com/compare/book/26/45/1/" title="сравнение переводов, параллельные ссылки">1</a></sup> Isroil qabilalariga yerni bo‘lib berayotganingizda, Egamizga tegishli qismini ham ajratib qo‘yinglar. Egamizga ajratilgan hududning uzunligi 25.000 tirsak, eni 20.000 tirsak bo‘lsin. Butun hudud tabarruk hisoblansin.</div>
  <div id="2"><sup><a href="https://www.kitobook.com/compare/book/26/45/2/" title="сравнение переводов, параллельные ссылки">2</a></sup> Hududning 500 tirsakka 500 tirsak bo‘lgan to‘rtburchak yeri Ma’bad uchun ajratiladi. Uning atrofi 50 tirsak masofada ochiq joy bo‘ladi.</div>
  <div id="3"><sup><a href="https://www.kitobook.com/compare/book/26/45/3/" title="сравнение переводов, параллельные ссылки">3</a></sup> Tabarruk hududning yarmi ruhoniylarniki bo‘ladi. Uzunligi 25.000 tirsak, eni 10.000 tirsak bo‘lgan hududning</div>
  <div id="4"><sup><a href="https://www.kitobook.com/compare/book/26/45/4/" title="сравнение переводов, параллельные ссылки">4</a></sup> bu qismida ruhoniylarning uylari va Ma’bad joylashadi. Bu eng muqaddas joy bo‘ladi.</div>
  <div id="5"><sup><a href="https://www.kitobook.com/compare/book/26/45/5/" title="сравнение переводов, параллельные ссылки">5</a></sup> Tabarruk hududning ikkinchi yarmi Ma’baddagi yumushlarni bajarayotgan levilarga qarashli bo‘ladi. Ular yashaydigan shaharlar shu yerda joylashadi.</div>
  <div id="6"><sup><a href="https://www.kitobook.com/compare/book/26/45/6/" title="сравнение переводов, параллельные ссылки">6</a></sup> Tabarruk hududning yoniga uzunligi 25.000 tirsak, eni 5.000 tirsak bo‘lgan joyni qo‘shinglar. Bu yerda shahar joylashadi. Isroil xalqidan bo‘lgan har qanday odam kelib, bu shaharda yashasa bo‘ladi.</div>
  <div id="7"><sup><a href="https://www.kitobook.com/compare/book/26/45/7/" title="сравнение переводов, параллельные ссылки">7</a></sup> Taxtda o‘tirgan hukmdorga alohida yer berilsin. Unga beriladigan yerning bir qismi tabarruk hududning g‘arbiy chegarasidan O‘rta yer dengizigacha cho‘zilsin. Ikkinchi qismi tabarruk hududning sharqiy chegarasidan Iordan daryosigacha cho‘zilsin. Demak, hukmdorga qarashli yerning uzunligi Isroil qabilalariga ajratilgan yerning uzunligi bilan bir xil bo‘ladi.</div>
  <div id="8"><sup><a href="https://www.kitobook.com/compare/book/26/45/8/" title="сравнение переводов, параллельные ссылки">8</a></sup> Bu hukmdorning ulushidir. Bundan buyon hukmdorlar xalqimga zulm o‘tkazmaydilar, Isroil qabilalari o‘z yerlariga o‘zlari egalik qiladilar.</div>
  <div id="9"><sup><a href="https://www.kitobook.com/compare/book/26/45/9/" title="сравнение переводов, параллельные ссылки">9</a></sup> Egamiz Rabbiy shunday demoqda: “Ey Isroil hukmdorlari, zo‘ravonligu zulmingizni bas qiling! Adolatu to‘g‘rilik ila ish tuting. Xalqimni o‘z yeridan mahrum qilmang.” Egamiz Rabbiyning kalomi shudir.</div>
  <div id="10"><sup><a href="https://www.kitobook.com/compare/book/26/45/10/" title="сравнение переводов, параллельные ссылки">10</a></sup> “Doim to‘g‘ri o‘lchovni va to‘g‘ri tarozini ishlating:</div>
  <div id="11"><sup><a href="https://www.kitobook.com/compare/book/26/45/11/" title="сравнение переводов, параллельные ссылки">11</a></sup> Sochiluvchan quruq narsalarni o‘lchash uchun tog‘orani ishlating, suyuq narsalarni o‘lchash uchun ko‘zani ishlating. Tog‘ora va ko‘zaning hajmi bir xil bo‘lsin. Tog‘ora ham, ko‘za ham xo‘mrning o‘ndan bir qismini sig‘dirsin.</div>
  <div id="12"><sup><a href="https://www.kitobook.com/compare/book/26/45/12/" title="сравнение переводов, параллельные ссылки">12</a></sup> Og‘irlik birligi sifatida kumush shaqalni ishlating. Bir shaqal yigirma geraga, oltmish shaqal bir minaga to‘g‘ri kelsin.</div>
  <div id="13"><sup><a href="https://www.kitobook.com/compare/book/26/45/13/" title="сравнение переводов, параллельные ссылки">13</a></sup> Hukmdorga quyidagi miqdorda soliq to‘lansin: Bug‘doy hosilining oltmishdan bir qismi, Arpa hosilinining oltmishdan bir qismi,</div>
  <div id="14"><sup><a href="https://www.kitobook.com/compare/book/26/45/14/" title="сравнение переводов, параллельные ссылки">14</a></sup> Zaytun moyining bir foizi (Zaytunmoyini ko‘zalarda o‘lchanglar. O‘nta ko‘za — bir xo‘mrga yoki bir korga to‘g‘ri keladi),</div>
  <div id="15"><sup><a href="https://www.kitobook.com/compare/book/26/45/15/" title="сравнение переводов, параллельные ссылки">15</a></sup> Suruvdagi ikki yuzta qo‘ydan biri. Bular don nazri, quydiriladigan va tinchlik qurbonliklari sifatida xalqni gunohlaridan poklash uchun keltiriladi, — deb aytmoqda Egamiz Rabbiy.</div>
  <div id="16"><sup><a href="https://www.kitobook.com/compare/book/26/45/16/" title="сравнение переводов, параллельные ссылки">16</a></sup> Butun Isroil xalqi bu nazrlarni hukmdorga berishi lozim.</div>
  <div id="17"><sup><a href="https://www.kitobook.com/compare/book/26/45/17/" title="сравнение переводов, параллельные ссылки">17</a></sup> Hukmdor yangi oy shodiyonasida, Shabbat va boshqa bayramlarda keltiriladigan qurbonliklaru nazrlar uchun hayvonlarni, don va sharobni ta’minlab berishi shart. Isroil xalqini gunohlaridan poklash uchun keltiriladigan gunoh, tinchlik va kuydiriladigan qurbonliklar hamda don nazri uchun hukmdor mas’uldir.”</div>
  <div id="18"><sup><a href="https://www.kitobook.com/compare/book/26/45/18/" title="сравнение переводов, параллельные ссылки">18</a></sup> Egamiz Rabbiy shunday demoqda: “Birinchi oyning birinchi kunida, nuqsonsiz bir buqani qurbonlik qilib, Ma’badni pokla.</div>
  <div id="19"><sup><a href="https://www.kitobook.com/compare/book/26/45/19/" title="сравнение переводов, параллельные ссылки">19</a></sup> Ruhoniy bu gunoh qurbonligining qonidan olib, Ma’bad eshiklarining kesakisiga, qurbongohning to‘rt burchagiga va ichki hovli darvozalarining yondorlariga surtsin.</div>
  <div id="20"><sup><a href="https://www.kitobook.com/compare/book/26/45/20/" title="сравнение переводов, параллельные ссылки">20</a></sup> Birinchi oyning yettinchi kuni ham xuddi shunday qilsin va shu yo‘l bilan xalqning bilmay qilgan gunohlarini yuvsin. Shunda Ma’bad pok bo‘ladi.</div>
  <div id="21"><sup><a href="https://www.kitobook.com/compare/book/26/45/21/" title="сравнение переводов, параллельные ссылки">21</a></sup> Birinchi oyning o‘n to‘rtinchi kunidan boshlab Fisih ziyofati va yetti kun davomida Xamirturushsiz non bayramini nishonlanglar. O‘sha vaqt davomida xamirturushsiz nonlar yenglar.</div>
  <div id="22"><sup><a href="https://www.kitobook.com/compare/book/26/45/22/" title="сравнение переводов, параллельные ссылки">22</a></sup> Bayramning birinchi kunida hukmdor o‘zining va butun xalqning gunohlari uchun bir buqani gunoh qurbonligi qilib, olib kelsin.</div>
  <div id="23"><sup><a href="https://www.kitobook.com/compare/book/26/45/23/" title="сравнение переводов, параллельные ссылки">23</a></sup> U bayramning yetti kuni davomida Egamizga kuydiriladigan qurbonlik uchun har kuni yettitadan buqa va yettitadan nuqsonsiz qo‘chqor yetkazib bersin. Bundan tashqari, har kuni gunoh qurbonligi uchun bittadan taka bersin.</div>
  <div id="24"><sup><a href="https://www.kitobook.com/compare/book/26/45/24/" title="сравнение переводов, параллельные ссылки">24</a></sup> Qurbonlik qilinadigan har bir buqa va har bir qo‘chqor bilan birga bir tog‘ora don va sakkiz kosa zaytun moyini bersin.</div>
  <div id="25"><sup><a href="https://www.kitobook.com/compare/book/26/45/25/" title="сравнение переводов, параллельные ссылки">25</a></sup> Yettinchi oyning o‘n beshinchi kunida boshlanadigan Chayla bayrami uchun ham, yetti kun davomida keltiriladigan gunoh qurbonliklari, kuydiriladigan qurbonliklar, don va zaytun nazrlarini yetkazib tursin.</div>
</div>