<div itemprop="articleBody" class="text">
  <div id="1"><sup><a href="https://www.kitobook.com/compare/book/26/03/1/" title="сравнение переводов, параллельные ссылки">1</a></sup> U menga shunday dedi: — Ey inson, Men senga berayotgan bu o‘rama qog‘ozni olib yegin. So‘ng Isroil xalqining oldiga borib, aytganlarimni ayt.</div>
  <div id="2"><sup><a href="https://www.kitobook.com/compare/book/26/03/2/" title="сравнение переводов, параллельные ссылки">2</a></sup> Men og‘zimni ochdim, U menga o‘sha o‘rama qog‘ozni yegani berdi.</div>
  <div id="3"><sup><a href="https://www.kitobook.com/compare/book/26/03/3/" title="сравнение переводов, параллельные ссылки">3</a></sup> U menga dedi: “Qog‘ozning hammasini yeb, qorningni to‘yg‘az.” Men qog‘ozni yedim, uning ta’mi asalday shirin edi.</div>
  <div id="4"><sup><a href="https://www.kitobook.com/compare/book/26/03/4/" title="сравнение переводов, параллельные ссылки">4</a></sup> U menga yana shunday dedi: — Ey inson, endi borib, Isroil xalqiga Mening gaplarimni ayt.</div>
  <div id="5"><sup><a href="https://www.kitobook.com/compare/book/26/03/5/" title="сравнение переводов, параллельные ссылки">5</a></sup> Men seni qiyin va murakkab tilda gapiradigan xalq oldiga emas, balki Isroil xalqi oldiga yuboryapman.</div>
  <div id="6"><sup><a href="https://www.kitobook.com/compare/book/26/03/6/" title="сравнение переводов, параллельные ссылки">6</a></sup> Agar Men seni so‘zlari tushunarsiz bo‘lgan ko‘p xalqlar oldiga yuborganimda edi, ular senga albatta quloq solishgan bo‘lar edi.</div>
  <div id="7"><sup><a href="https://www.kitobook.com/compare/book/26/03/7/" title="сравнение переводов, параллельные ссылки">7</a></sup> Ammo Isroil xalqi senga quloq solmaydi, ular hatto Menga ham quloq solishmaydi. Ha, bu xalq qaysar va o‘jardir.</div>
  <div id="8"><sup><a href="https://www.kitobook.com/compare/book/26/03/8/" title="сравнение переводов, параллельные ссылки">8</a></sup> Mana qara, Men seni ular kabi qaysar va o‘jar qilaman.</div>
  <div id="9"><sup><a href="https://www.kitobook.com/compare/book/26/03/9/" title="сравнение переводов, параллельные ссылки">9</a></sup> Sening boshing toshday qattiq, qayroqtoshdan ham qattiqroq bo‘ladi. Ular isyonkor xalq bo‘lsa–da, sen ulardan cho‘chima, dahshatga tushma.</div>
  <div id="10"><sup><a href="https://www.kitobook.com/compare/book/26/03/10/" title="сравнение переводов, параллельные ссылки">10</a></sup> U gapida davom etib shunday dedi: — Ey inson, senga aytadigan gapimni ikki qulog‘ing bilan yaxshilab eshitib, hammasini dilingga tugib olgin.</div>
  <div id="11"><sup><a href="https://www.kitobook.com/compare/book/26/03/11/" title="сравнение переводов, параллельные ссылки">11</a></sup> So‘ng surgundagi yurtdoshlaring oldiga bor. Ular senga quloq soladimi, yo‘qmi, ularga “Egamiz Rabbiy shunday demoqda” deb gaplarimni yetkaz.</div>
  <div id="12"><sup><a href="https://www.kitobook.com/compare/book/26/03/12/" title="сравнение переводов, параллельные ссылки">12</a></sup> Ruh meni ko‘tardi. Shunda men orqadan kelayotgan baland gumburlagan tovushni eshitdim. O‘sha tovush: “Egamizning ulug‘vorligini Uning makonida madh qilinglar”, deb aytayotgan edi.</div>
  <div id="13"><sup><a href="https://www.kitobook.com/compare/book/26/03/13/" title="сравнение переводов, параллельные ссылки">13</a></sup> Men jonli mavjudotlarning bir–biriga ishqalangan qanotlarining tovushini va yonlaridagi g‘ildiraklarning guldurosini ham eshitdim.</div>
  <div id="14"><sup><a href="https://www.kitobook.com/compare/book/26/03/14/" title="сравнение переводов, параллельные ссылки">14</a></sup> Ruh meni boshqa yoqqa olib ketdi. Men achchiqlanib, jahlim chiqa boshladi. Egamizning qudrati meni qamrab olgan edi.</div>
  <div id="15"><sup><a href="https://www.kitobook.com/compare/book/26/03/15/" title="сравнение переводов, параллельные ссылки">15</a></sup> Men Ovuv tepaligida, Kavor daryosining bo‘yida yashayotgan surgunlarning oldiga bordim. O‘sha yerda yetti kun davomida o‘zimga kela olmay gangib o‘tirdim.</div>
  <div id="16"><sup><a href="https://www.kitobook.com/compare/book/26/03/16/" title="сравнение переводов, параллельные ссылки">16</a></sup> Yetti kundan keyin Egamiz menga O‘z so‘zini ayon qildi:</div>
  <div id="17"><sup><a href="https://www.kitobook.com/compare/book/26/03/17/" title="сравнение переводов, параллельные ссылки">17</a></sup> — Ey inson, Men seni Isroil xalqiga soqchi qilib tayinladim. Og‘zimdan chiqqan har bir gapimni aytib, ularni ogohlantirasan.</div>
  <div id="18"><sup><a href="https://www.kitobook.com/compare/book/26/03/18/" title="сравнение переводов, параллельные ссылки">18</a></sup> Agar Men fosiqqa “Sen albatta o‘lasan”, deb aytsam–u, sen esa o‘sha odamni bu haqda ogohlantirmasang, hayotini saqlab qolay deb, uni fosiqlik yo‘lidan qaytarmasang, o‘sha odam o‘z gunohi uchun o‘ladi. Biroq uning o‘limi uchun Men seni javobgar qilaman.</div>
  <div id="19"><sup><a href="https://www.kitobook.com/compare/book/26/03/19/" title="сравнение переводов, параллельные ссылки">19</a></sup> Agarda sen fosiqni ogohlantirsang–u, u esa fosiqlik yo‘lidan qaytmasa, u o‘z gunohi uchun o‘ladi, sen esa o‘z joningni asrab qolgan bo‘lasan.</div>
  <div id="20"><sup><a href="https://www.kitobook.com/compare/book/26/03/20/" title="сравнение переводов, параллельные ссылки">20</a></sup> Agar solih kishi yomon yo‘lga kirib, gunohga qo‘l ursa va Men unga to‘g‘onoq solsam, u nobud bo‘ladi. Bordi–yu, sen o‘sha odamni ogohlantirmagan bo‘lsang, u o‘zining gunohi uchun nobud bo‘ladi. Men uning qilgan savob ishlarini esga olmayman. Uning o‘limi uchun seni javobgar qilaman.</div>
  <div id="21"><sup><a href="https://www.kitobook.com/compare/book/26/03/21/" title="сравнение переводов, параллельные ссылки">21</a></sup> Bordi–yu, sen solih kishini yomon yo‘ldan qaytarsang, u senga quloq solgani uchun yashaydi. Sen esa o‘z joningni asrab qolgan bo‘lasan.</div>
  <div id="22"><sup><a href="https://www.kitobook.com/compare/book/26/03/22/" title="сравнение переводов, параллельные ссылки">22</a></sup> Egamiz menga O‘z qudratini ato etib, shunday dedi: — Qani tur, vodiyga tush. Men sen bilan o‘sha yerda gaplashaman.</div>
  <div id="23"><sup><a href="https://www.kitobook.com/compare/book/26/03/23/" title="сравнение переводов, параллельные ссылки">23</a></sup> Men turib, vodiyga tushdim. Egamizning ulug‘vorligi menga zohir bo‘ldi. U yerda ko‘rgan Egamizning ulug‘vorligi xuddi Kavor daryosi bo‘yida ko‘rgan ulug‘vorlikka o‘xshar edi. Men muk tushdim.</div>
  <div id="24"><sup><a href="https://www.kitobook.com/compare/book/26/03/24/" title="сравнение переводов, параллельные ссылки">24</a></sup> Ruh vujudimga kirib, meni oyoqlarimga turg‘izib qo‘ydi. So‘ng Egamiz menga shunday dedi: “Uyingga kirib, eshiklarni ichidan qulflab ol.</div>
  <div id="25"><sup><a href="https://www.kitobook.com/compare/book/26/03/25/" title="сравнение переводов, параллельные ссылки">25</a></sup> Sen ko‘chaga chiqa olmasliging uchun seni arqonlar bilan bog‘lashadi.</div>
  <div id="26"><sup><a href="https://www.kitobook.com/compare/book/26/03/26/" title="сравнение переводов, параллельные ссылки">26</a></sup> Sen bu isyonkor xalqqa tanbeh bera olmasliging uchun, Men seni gung qilib, tilingni tanglayingga yopishtirib qo‘yaman.</div>
  <div id="27"><sup><a href="https://www.kitobook.com/compare/book/26/03/27/" title="сравнение переводов, параллельные ссылки">27</a></sup> Ammo ularga aytadigan gapim bo‘lganda, seni yana tilga kiritaman. Ularga: “Egamiz Rabbiy shunday demoqda”, deb gapirasan. Senga quloq soladiganlar quloq solishsin, quloq solishni xohlamaganlar esa solishmasin. Axir, ular isyonkor xalq–ku!</div>
</div>