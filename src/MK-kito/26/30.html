<div itemprop="articleBody" class="text">
  <div id="1"><sup><a href="https://www.kitobook.com/compare/book/26/30/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/30/2/" title="сравнение переводов, параллельные ссылки">2</a></sup> “Ey inson, bashorat qilib ayt: Egamiz Rabbiy shunday demoqda: Sho‘rimiz qursin, evoh!</div>
  <div id="3"><sup><a href="https://www.kitobook.com/compare/book/26/30/3/" title="сравнение переводов, параллельные ссылки">3</a></sup> Dahshatli kun yaqinlashdi, Egamizning kuniga oz qoldi. Mana shu kun bulutli kun bo‘ladi, Xalqlar kulfat chekadigan zamon boshlanadi.</div>
  <div id="4"><sup><a href="https://www.kitobook.com/compare/book/26/30/4/" title="сравнение переводов, параллельные ссылки">4</a></sup> Misrning bo‘g‘ziga qilich keladi, Habashiston kulfat azobida qoladi. Misrda ko‘p odamlar halok bo‘ladi, Uning boyligi olib ketiladi, Poydevori buzib tashlanadi.</div>
  <div id="5"><sup><a href="https://www.kitobook.com/compare/book/26/30/5/" title="сравнение переводов, параллельные ссылки">5</a></sup> Habashiston, Liviya, Lidiya, butun Arabiston, Kub va Misrning boshqa ittifoqchilari jangda halok bo‘ladilar.”</div>
  <div id="6"><sup><a href="https://www.kitobook.com/compare/book/26/30/6/" title="сравнение переводов, параллельные ссылки">6</a></sup> Egamiz aytmoqda: “Misr ittifoqchilarining ustiga qirg‘in keladi. Ularning jasadlari shimoldagi Migdoldan to janubdagi Savanaygacha yotadi. Misrning mag‘rur qudrati halok bo‘ladi”, deb aytmoqda Egamiz Rabbiy.</div>
  <div id="7"><sup><a href="https://www.kitobook.com/compare/book/26/30/7/" title="сравнение переводов, параллельные ссылки">7</a></sup> Misr dunyoning eng xarob yurtiga aylanadi, u yerdagi shaharlar vayron bo‘ladi.</div>
  <div id="8"><sup><a href="https://www.kitobook.com/compare/book/26/30/8/" title="сравнение переводов, параллельные ссылки">8</a></sup> Men Misrga o‘t qo‘yib, uning madadkorlarini tor–mor qilaman. Shunda Egasi Men ekanligimni Misrliklar bilib oladilar.”</div>
  <div id="9"><sup><a href="https://www.kitobook.com/compare/book/26/30/9/" title="сравнение переводов, параллельные ссылки">9</a></sup> O‘sha kuni xotirjam yashayotgan Habashistonliklarni qo‘rqitish uchun Men kemalarda elchilarimni jo‘nataman. Misr ustiga kulfat tushgan kuni Habashistonliklar azobda qoladilar. Mana, o‘sha kun hademay keladi.</div>
  <div id="10"><sup><a href="https://www.kitobook.com/compare/book/26/30/10/" title="сравнение переводов, параллельные ссылки">10</a></sup> Egamiz Rabbiy shunday demoqda: “Men Bobil shohi Navuxadnazar orqali Misrning to‘dasini yakson qilaman.</div>
  <div id="11"><sup><a href="https://www.kitobook.com/compare/book/26/30/11/" title="сравнение переводов, параллельные ссылки">11</a></sup> Navuxadnazar qo‘shin tortib keladi. Ular o‘taketgan yovuz xalqdir. Ular butun yurtni xarob qiladilar. Misrliklarni qilichdan o‘tkazib, yurtni jasadlarga to‘ldiradilar.</div>
  <div id="12"><sup><a href="https://www.kitobook.com/compare/book/26/30/12/" title="сравнение переводов, параллельные ссылки">12</a></sup> Men Nil havzalarini quritaman, yurtni razil odamlarning qo‘liga beraman. Kelgindilarning qo‘li bilan Misrni va u yerdagi hamma narsani tashlandiq sahroga aylantiraman. Bularni Men, Egangiz aytdim.”</div>
  <div id="13"><sup><a href="https://www.kitobook.com/compare/book/26/30/13/" title="сравнение переводов, параллельные ссылки">13</a></sup> Egamiz Rabbiy shunday demoqda: “Men barcha butlarni yo‘q qilaman, Nuf ma’budalariga chek qo‘yaman. Misr yurtida bironta hukmdor qolmaydi, Misrliklarni qo‘rquv qamrab oladi.</div>
  <div id="14"><sup><a href="https://www.kitobook.com/compare/book/26/30/14/" title="сравнение переводов, параллельные ссылки">14</a></sup> Men Patro‘sni tashlandiq qilaman. Zo‘van shahriga o‘t qo‘yaman, Misr poytaxti No‘ni jazolayman.</div>
  <div id="15"><sup><a href="https://www.kitobook.com/compare/book/26/30/15/" title="сравнение переводов, параллельные ссылки">15</a></sup> Misrning mustahkam Sin qal’asini g‘azabimga giriftor qilaman, poytaxt shahar No‘ning to‘dasini qirib tashlayman.</div>
  <div id="16"><sup><a href="https://www.kitobook.com/compare/book/26/30/16/" title="сравнение переводов, параллельные ссылки">16</a></sup> Butun Misr yurtiga olov qo‘yaman! Sin aholisi cheksiz azobda qoladi, No‘ shahrining devori yiqitiladi, qo‘rquv Nuf shahrini karaxt qiladi.</div>
  <div id="17"><sup><a href="https://www.kitobook.com/compare/book/26/30/17/" title="сравнение переводов, параллельные ссылки">17</a></sup> On va Pi–Bashat yigitlari jangda halok bo‘lishadi, shaharlar aholisi asirlikka tushadi.</div>
  <div id="18"><sup><a href="https://www.kitobook.com/compare/book/26/30/18/" title="сравнение переводов, параллельные ссылки">18</a></sup> Men Misrning hukmronligini yo‘q qilganimda, uning pesh qilgan qudratini sindirganimda, Taxpanxas shahri qorong‘ilikka botadi, uni qora bulutlar qoplab oladi. Shahar atrofidagi qishloqlar asirlikka tushadi.</div>
  <div id="19"><sup><a href="https://www.kitobook.com/compare/book/26/30/19/" title="сравнение переводов, параллельные ссылки">19</a></sup> Shu yo‘sin Men Misrni jazolayman. O‘shanda ular Egasi Men ekanligimni bilib oladilar.”</div>
  <div id="20"><sup><a href="https://www.kitobook.com/compare/book/26/30/20/" title="сравнение переводов, параллельные ссылки">20</a></sup> Surgun bo‘lgan paytimizning o‘n birinchi yili birinchi oyning yettinchi kunida Egamiz menga O‘z so‘zini ayon qildi:</div>
  <div id="21"><sup><a href="https://www.kitobook.com/compare/book/26/30/21/" title="сравнение переводов, параллельные ссылки">21</a></sup> “Ey inson, Men Misr fir’avnining qo‘lini sindirdim. Hech kim uning qo‘lini bog‘lamadi, taxtakachlab qo‘ymadi. Endi uning qo‘li shifo topmaydi, qilich ushlashga qodir bo‘lmaydi.”</div>
  <div id="22"><sup><a href="https://www.kitobook.com/compare/book/26/30/22/" title="сравнение переводов, параллельные ссылки">22</a></sup> Egamiz Rabbiy shunday demoqda: “Men fir’avnga qarshiman. Men uning ikkala qo‘lini, sog‘ qo‘lini ham, singan qo‘lini ham sindiraman. Qo‘lidagi qilichni yerga tushirib yuboraman.</div>
  <div id="23"><sup><a href="https://www.kitobook.com/compare/book/26/30/23/" title="сравнение переводов, параллельные ссылки">23</a></sup> Misrliklarni xalqlar orasiga tarqatib tashlayman, boshqa yurtlarga quvib yuboraman.</div>
  <div id="24"><sup><a href="https://www.kitobook.com/compare/book/26/30/24/" title="сравнение переводов, параллельные ссылки">24</a></sup> Bobil shohining kuchiga esa kuch qo‘shib, qo‘llariga qilichimni tutqazaman. Ha, Men fir’avnning qo‘llarini sindiraman, u dushmani oldida og‘ir yaralangan odam kabi ingraydi.</div>
  <div id="25"><sup><a href="https://www.kitobook.com/compare/book/26/30/25/" title="сравнение переводов, параллельные ссылки">25</a></sup> Uning qo‘llari arqonday osilib qoladi, Bobil shohining qo‘llarini esa Men kuchli qilaman. Uning qo‘llariga qilichimni tutqazib, Misrga qarshi yuboraman. Shunda Egasi Men ekanligimni Misrliklar bilib oladilar.</div>
  <div id="26"><sup><a href="https://www.kitobook.com/compare/book/26/30/26/" title="сравнение переводов, параллельные ссылки">26</a></sup> Ha, Men Misrliklarni xalqlar orasiga tarqatib tashlayman, boshqa yurtlarga quvib yuboraman. O‘shanda Egasi Men ekanligimni ular bilib oladilar.”</div>
</div>