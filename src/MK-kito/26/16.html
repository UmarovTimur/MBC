<div itemprop="articleBody" class="text">
  <div id="1"><sup><a href="https://www.kitobook.com/compare/book/26/16/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/16/2/" title="сравнение переводов, параллельные ссылки">2</a></sup> “Ey inson, Quddusning barcha jirkanch odatlarini yuziga solib,</div>
  <div id="3"><sup><a href="https://www.kitobook.com/compare/book/26/16/3/" title="сравнение переводов, параллельные ссылки">3</a></sup> ayt: Egamiz Rabbiy shunday demoqda: asli sen Kan’on yurtida tug‘ilgansan, sening otang Amor xalqidan, onang Xet urug‘idan bo‘lgan.</div>
  <div id="4"><sup><a href="https://www.kitobook.com/compare/book/26/16/4/" title="сравнение переводов, параллельные ссылки">4</a></sup> Sen tug‘ilganingda hech kim senga qaramagan. Hech kim kindigingni qirqmagan, seni yuvintirmagan, teringni tuz bilan artib, yo‘rgaklamagan.</div>
  <div id="5"><sup><a href="https://www.kitobook.com/compare/book/26/16/5/" title="сравнение переводов, параллельные ссылки">5</a></sup> Bironta odamning senga rahmi kelmagan, hech kim senga achinmagan, qaramagan. Sen tug‘ilganingda hamma sendan hazar qilgan, shuning uchun seni dalaga olib borib tashlashgan.</div>
  <div id="6"><sup><a href="https://www.kitobook.com/compare/book/26/16/6/" title="сравнение переводов, параллельные ссылки">6</a></sup> Men o‘sha yerdan o‘tib ketayotib, seni ko‘rib qoldim. Sen o‘z qoningda tipirchilab yotgan eding. Shunda Men senga: “Yasha!” deb aytdim. Ha, senga “Yasha!” dedim.</div>
  <div id="7"><sup><a href="https://www.kitobook.com/compare/book/26/16/7/" title="сравнение переводов, параллельные ссылки">7</a></sup> Men seni dashtdagi o‘simlik kabi o‘stirdim. Sen ulg‘ayding, bo‘ying cho‘zildi, eng go‘zal bir gavharga o‘xshab qolding. Sening ko‘kraklaring to‘lishdi, sochlaring uzun bo‘ldi, ammo sen qip–yalang‘och eding.</div>
  <div id="8"><sup><a href="https://www.kitobook.com/compare/book/26/16/8/" title="сравнение переводов, параллельные ссылки">8</a></sup> Men yana o‘sha yerdan o‘tib ketayotib, seni ko‘rib qoldim. Sen sevgi uchun yetilganingni ko‘rib, kiyimimning etagi bilan yalang‘och badaningni yopdim. Men senga qasamyod qildim, sen bilan nikoh ahdini tuzdim. Shunda sen Meniki bo‘lding”, deb aytmoqda EgamizRabbiy.</div>
  <div id="9"><sup><a href="https://www.kitobook.com/compare/book/26/16/9/" title="сравнение переводов, параллельные ссылки">9</a></sup> “Men seni cho‘miltirib, badaningga yopishib qolgan qon qoldiqlarini yuvib tashladim. Teringga xushbo‘y moylarni surtdim.</div>
  <div id="10"><sup><a href="https://www.kitobook.com/compare/book/26/16/10/" title="сравнение переводов, параллельные ссылки">10</a></sup> Egningga naqsh solingan ko‘ylak, oyog‘ingga yumshoq teridan tikilgan choriqlar kiydirdim. Boshingga harir ro‘mol o‘rab, ustingga shoyi to‘n tashladim.</div>
  <div id="11"><sup><a href="https://www.kitobook.com/compare/book/26/16/11/" title="сравнение переводов, параллельные ссылки">11</a></sup> Qimmatbaho bezaklar bilan senga zeb berdim: qo‘llaringga bilaguzuklar, bo‘yningga tilla zanjir,</div>
  <div id="12"><sup><a href="https://www.kitobook.com/compare/book/26/16/12/" title="сравнение переводов, параллельные ссылки">12</a></sup> burningga uzuk, quloqlaringga sirg‘a taqdim, boshingga go‘zal bir toj kiydirdim.</div>
  <div id="13"><sup><a href="https://www.kitobook.com/compare/book/26/16/13/" title="сравнение переводов, параллельные ссылки">13</a></sup> Seni oltinu kumush bilan bezantirdim, ustingga qimmatbaho, mayin zig‘ir matolardan tikilgan liboslaru naqsh solingan ko‘ylaklar kiydirdim. Oliy navli undan yopilgan nonlar bilan, zaytun moyi va asal bilan seni boqdim. Sen nihoyatda go‘zal bo‘lding, haqiqiy malikaga o‘xshab qolding.</div>
  <div id="14"><sup><a href="https://www.kitobook.com/compare/book/26/16/14/" title="сравнение переводов, параллельные ссылки">14</a></sup> Mislsiz go‘zalliging bilan xalqlar orasida dong taratding, chunki Men senga bergan ulug‘vorligim go‘zalligingni komil qilgan edi”, deb aytmoqda Egamiz Rabbiy.</div>
  <div id="15"><sup><a href="https://www.kitobook.com/compare/book/26/16/15/" title="сравнение переводов, параллельные ссылки">15</a></sup> Sen esa go‘zalligingga ishonding. Shuhratingdan foydalanib, fahsh yo‘liga kirding. O‘tgan–ketgan erkakka o‘zingni berding, go‘zalligingdan ularni bahramand qilding.</div>
  <div id="16"><sup><a href="https://www.kitobook.com/compare/book/26/16/16/" title="сравнение переводов, параллельные ссылки">16</a></sup> Men senga bergan nafis matolar bilan sajdagohlaringni bezab, u yerda fohishalik qilding. Bunaqasi hech bo‘lmagan, bo‘lmaydi ham.</div>
  <div id="17"><sup><a href="https://www.kitobook.com/compare/book/26/16/17/" title="сравнение переводов, параллельные ссылки">17</a></sup> Bundan tashqari, Men senga bergan oltin va kumush bezaklardan o‘zingga erkak tasviridagi haykalchalar yasattirding. Ular bilan zino qilding.</div>
  <div id="18"><sup><a href="https://www.kitobook.com/compare/book/26/16/18/" title="сравнение переводов, параллельные ссылки">18</a></sup> Naqsh solingan ko‘ylaklaringni butlar ustiga kiydirding. Men senga bergan moy bilan xushbo‘y tutatqilarni ularga nazr qilding.</div>
  <div id="19"><sup><a href="https://www.kitobook.com/compare/book/26/16/19/" title="сравнение переводов, параллельные ссылки">19</a></sup> Senga non uchun bergan oliy navli unni, zaytun moyi va asalni butlaringga xushbo‘y hadya qilding. Eha, shular sodir bo‘ldi”, deb aytmoqda Egamiz Rabbiy.</div>
  <div id="20"><sup><a href="https://www.kitobook.com/compare/book/26/16/20/" title="сравнение переводов, параллельные ссылки">20</a></sup> “So‘ng Mendan ko‘rgan o‘g‘il–qizlaringni olding, ularni o‘z butlaringga yem qilib, qurbon qilding. Nahotki, fohishalik qilganing yetmagan bo‘lsa?!</div>
  <div id="21"><sup><a href="https://www.kitobook.com/compare/book/26/16/21/" title="сравнение переводов, параллельные ссылки">21</a></sup> Bolalarimni so‘yib, butlaringga qurbon qilishing shartmidi?!</div>
  <div id="22"><sup><a href="https://www.kitobook.com/compare/book/26/16/22/" title="сравнение переводов, параллельные ссылки">22</a></sup> Jirkanch odatlaru fohishalik qilganingda sen biron marta ham o‘z bolaligingni eslamading, qip–yalang‘och bo‘lganingni, o‘z qoningda tipirchilab yotganingni esga olmading.”</div>
  <div id="23"><sup><a href="https://www.kitobook.com/compare/book/26/16/23/" title="сравнение переводов, параллельные ссылки">23</a></sup> Egamiz shunday demoqda: “Sening holingga voy! Qilgan qabihliklaring yetmaganday sen</div>
  <div id="24"><sup><a href="https://www.kitobook.com/compare/book/26/16/24/" title="сравнение переводов, параллельные ссылки">24</a></sup> o‘zing uchun karavotlar qurding, har bir maydonda baland supalar o‘rnatding.</div>
  <div id="25"><sup><a href="https://www.kitobook.com/compare/book/26/16/25/" title="сравнение переводов, параллельные ссылки">25</a></sup> Har bir ko‘chaning boshida baland supalar qurib, go‘zalligingni xor qilding. O‘tgan–ketganga putingni ochding, fohishalikka berilib ketding.</div>
  <div id="26"><sup><a href="https://www.kitobook.com/compare/book/26/16/26/" title="сравнение переводов, параллельные ссылки">26</a></sup> A’zosi yirik bo‘lgan qo‘shni Misr bilan yotding. Fahshga berilib, g‘azabimni keltirding.</div>
  <div id="27"><sup><a href="https://www.kitobook.com/compare/book/26/16/27/" title="сравнение переводов, параллельные ссылки">27</a></sup> Shunda Men qo‘limni senga qarshi ko‘tardim. Rizqingni kamaytirib, seni dushmanlaring bo‘lgan Filist ayollarining ixtiyoriga topshirdim. Hattoki o‘shalar ham sening behayoligingni ko‘rib, yoqalarini ushlashgan.</div>
  <div id="28"><sup><a href="https://www.kitobook.com/compare/book/26/16/28/" title="сравнение переводов, параллельные ссылки">28</a></sup> Sen to‘ymas hirsingni qoniqtirish uchun, Ossuriya bilan fohishalik qilding. Ammo shunda ham qoniqmading.</div>
  <div id="29"><sup><a href="https://www.kitobook.com/compare/book/26/16/29/" title="сравнение переводов, параллельные ссылки">29</a></sup> Savdogarlar yurti bo‘lgan Bobil bilan ham fahshga berilding, ammo shunda ham qoniqmading.”</div>
  <div id="30"><sup><a href="https://www.kitobook.com/compare/book/26/16/30/" title="сравнение переводов, параллельные ссылки">30</a></sup> “Naqadar buzuqdir sening yuraging!” deb aytmoqda Egamiz Rabbiy. “Sen o‘zingni shaloq xotinday tutding–ku!</div>
  <div id="31"><sup><a href="https://www.kitobook.com/compare/book/26/16/31/" title="сравнение переводов, параллельные ссылки">31</a></sup> Sen har bir ko‘chaning boshida karavotlar qurding, har bir maydonda baland supalar o‘rnatding. Yo‘q, sen fohishaday emas eding, sen to‘lovdan hazar qilarding.</div>
  <div id="32"><sup><a href="https://www.kitobook.com/compare/book/26/16/32/" title="сравнение переводов, параллельные ссылки">32</a></sup> Sen buzuq ayolsan! Begona erkaklarni o‘z eringdan afzal ko‘rding.</div>
  <div id="33"><sup><a href="https://www.kitobook.com/compare/book/26/16/33/" title="сравнение переводов, параллельные ссылки">33</a></sup> Hamma fohishalarga sovg‘alar beriladi. Lekin sen hamma o‘ynashlaringga sovg‘alar berding. Har yoqdan kelib, sen bilan fohishalik qilishlari uchun ularni sotib olding.</div>
  <div id="34"><sup><a href="https://www.kitobook.com/compare/book/26/16/34/" title="сравнение переводов, параллельные ссылки">34</a></sup> Ha, sen boshqa fohishalardan ajralib turasan. Hech kim seni fohishalik qilishga undamagan, hech kim senga to‘lov bermagan. Aksincha, sen boshqalarga to‘lov bergansan. Haqiqatan ham, sen boshqachasan!</div>
  <div id="35"><sup><a href="https://www.kitobook.com/compare/book/26/16/35/" title="сравнение переводов, параллельные ссылки">35</a></sup> Ey fohisha, Egamizning so‘zlarini eshit,</div>
  <div id="36"><sup><a href="https://www.kitobook.com/compare/book/26/16/36/" title="сравнение переводов, параллельные ссылки">36</a></sup> Egamiz Rabbiy shunday demoqda: “Sen kiyimlaringni yechib, o‘ynashlaring bilan fohishalik qilding, makruh butlaringga sajda etding. O‘z bolalaringning qonini to‘kib, xudolaringga qurbon qilding.</div>
  <div id="37"><sup><a href="https://www.kitobook.com/compare/book/26/16/37/" title="сравнение переводов, параллельные ссылки">37</a></sup> Shuning uchun sendan lazzatlangan hamma o‘ynashlaringni Men har yerdan yig‘ib kelaman. Sen sevganlarni ham, nafratlangalaringni ham senga qarshi yig‘aman. Seni qip–yalang‘och qilib, ularning oldiga chiqarib qo‘yaman. Ular seni tomosha qiladilar.</div>
  <div id="38"><sup><a href="https://www.kitobook.com/compare/book/26/16/38/" title="сравнение переводов, параллельные ссылки">38</a></sup> Men seni qotilliging va zinokorliging uchun hukm qilaman. Rashku g‘azabda seni qonga belayman.</div>
  <div id="39"><sup><a href="https://www.kitobook.com/compare/book/26/16/39/" title="сравнение переводов, параллельные ссылки">39</a></sup> Seni o‘ynashlaring ixtiyoriga topshiraman. Ular karavotlaringni buzadilar, supalaringni vayron qiladilar. Ustingdagi kiyimlaringni yulib oladilar, chiroyli taqinchoqlaringni tortib oladilar. Sen qip– yalang‘och qolasan.</div>
  <div id="40"><sup><a href="https://www.kitobook.com/compare/book/26/16/40/" title="сравнение переводов, параллельные ссылки">40</a></sup> Ular olomonni yig‘ib, seni toshbo‘ron qiladilar, jasadingni qilich bilan nimtalab tashlaydilar.</div>
  <div id="41"><sup><a href="https://www.kitobook.com/compare/book/26/16/41/" title="сравнение переводов, параллельные ссылки">41</a></sup> Uylaringni yondirib yuboradilar, seni bir talay ayollarning ko‘zi oldida jazolaydilar. Shu yo‘sin Men fohishaligingga chek qo‘yaman. Sen o‘ynashlaringga boshqa to‘lov bermaysan.</div>
  <div id="42"><sup><a href="https://www.kitobook.com/compare/book/26/16/42/" title="сравнение переводов, параллельные ссылки">42</a></sup> Shunda Men jahldan tushaman, rashkimni bosib olaman. Tinchlanib, boshqa g‘azablanmayman.</div>
  <div id="43"><sup><a href="https://www.kitobook.com/compare/book/26/16/43/" title="сравнение переводов, параллельные ссылки">43</a></sup> Sen bolaligingni eslamaganing uchun, qilmishlaring bilan qahrimni keltirganing uchun, Men qilmishlaringga yarasha jazoingni beraman. Jirkanch odatlaring yetmasmidi, nimaga behayolik qilding?”, deb aytmoqda Egamiz Rabbiy.</div>
  <div id="44"><sup><a href="https://www.kitobook.com/compare/book/26/16/44/" title="сравнение переводов, параллельные ссылки">44</a></sup> Egamiz shunday demoqda: “Ey Quddus, odamlar sen haqingda gapirganda “Qiz onasiga tortar” degan maqolni ishlatishadi.</div>
  <div id="45"><sup><a href="https://www.kitobook.com/compare/book/26/16/45/" title="сравнение переводов, параллельные ссылки">45</a></sup> Sen haqiqatan ham o‘z eri va bolalaridan hazar qilgan onangga o‘xshaysan. Erlari va bolalaridan hazar qilgan opa–singillaringdan qolishmaysan. Sening onang Xet urug‘idan, otang Amor xalqidan edi.</div>
  <div id="46"><sup><a href="https://www.kitobook.com/compare/book/26/16/46/" title="сравнение переводов, параллельные ссылки">46</a></sup> Sening opang Samariya o‘z qizlari bilan shimolda, singling Sado‘m esa o‘z qizlari bilan janubda yashar edilar.</div>
  <div id="47"><sup><a href="https://www.kitobook.com/compare/book/26/16/47/" title="сравнение переводов, параллельные ссылки">47</a></sup> Sen nafaqat ularning yo‘llaridan yurgansan, jirkanch odatlariga taqlid qilgansan. Sen qisqa vaqt ichida barcha qabihliklaring bilan ulardan o‘zib ham ketgansan.</div>
  <div id="48"><sup><a href="https://www.kitobook.com/compare/book/26/16/48/" title="сравнение переводов, параллельные ссылки">48</a></sup> Men barhayot Xudo bo‘lganim haqi ont ichib aytamanki, sening singling Sado‘m o‘z qizlari bilan senchalik va sening qizlaringchalik qabihliklar qilmagan.</div>
  <div id="49"><sup><a href="https://www.kitobook.com/compare/book/26/16/49/" title="сравнение переводов, параллельные ссылки">49</a></sup> Sado‘mning aybi shudir: u va uning qizlari mag‘rur edilar. Ular to‘q, tinch va osoyishta hayot kechirar edilar, ammo mazlumu nochorlarga yordam bermas edilar.</div>
  <div id="50"><sup><a href="https://www.kitobook.com/compare/book/26/16/50/" title="сравнение переводов, параллельные ссылки">50</a></sup> Ha, ular mag‘rur edilar, oldimda jirkanch ishlar qilgandilar. Men buni ko‘rib, ularni yo‘q qilgan edim.</div>
  <div id="51"><sup><a href="https://www.kitobook.com/compare/book/26/16/51/" title="сравнение переводов, параллельные ссылки">51</a></sup> Hatto Samariya ham sen qilgan gunohlarning yarmisini qilmagan. Sen ulardan ko‘proq qabihliklar qilgansan. Qilgan qabihliklaring oldida opang bilan singling solih bo‘lib ko‘rinadi.</div>
  <div id="52"><sup><a href="https://www.kitobook.com/compare/book/26/16/52/" title="сравнение переводов, параллельные ссылки">52</a></sup> Mana endi sharmandaligingga toqat qil. Sen opa–singillaringning jazosini yengillashtirding. Sen ulardan ham battar gunohlar qilib, ularni begunohday qo‘rsatding. Endi uyalgin, sharmandaligingga toqat qilgin, chunki sen opa– singillaringni oppoq qilib ko‘rsatding.</div>
  <div id="53"><sup><a href="https://www.kitobook.com/compare/book/26/16/53/" title="сравнение переводов, параллельные ссылки">53</a></sup> “Ammo bir kun kelib, Men Sado‘m va Samariyani ularning qizlari bilan birga yana farovonlikka erishtiraman. Ular bilan birga seni ham tiklayman.</div>
  <div id="54"><sup><a href="https://www.kitobook.com/compare/book/26/16/54/" title="сравнение переводов, параллельные ссылки">54</a></sup> Shunda sen sharmandaligingga toqat qilib, o‘z–o‘zingdan uyalib ketasan, chunki sen qilgan qilmishlaring bilan opa–singillaringni ancha yupatding.</div>
  <div id="55"><sup><a href="https://www.kitobook.com/compare/book/26/16/55/" title="сравнение переводов, параллельные ссылки">55</a></sup> Ha, opa–singillaring Sado‘m va Samariya qizlari bilan tiklanadi. Sen ham qizlaring bilan qayta tiklanasan.</div>
  <div id="56"><sup><a href="https://www.kitobook.com/compare/book/26/16/56/" title="сравнение переводов, параллельные ссылки">56</a></sup> Sen mag‘rurlanib, singling Sado‘mni mazax qilar eding.</div>
  <div id="57"><sup><a href="https://www.kitobook.com/compare/book/26/16/57/" title="сравнение переводов, параллельные ссылки">57</a></sup> Ammo endi, sening fosiqliging butun dunyoga oshkor bo‘ldi. Sen Edom qizlari va ularning hamma qo‘shnilari uchun mazax bo‘lding. Filist qizlari hamma joyda seni masxara qiladilar.</div>
  <div id="58"><sup><a href="https://www.kitobook.com/compare/book/26/16/58/" title="сравнение переводов, параллельные ссылки">58</a></sup> Sen behayoliging va jirkanch odatlaringga yarasha jazo tortishing shart”, deb aytmoqda Egamiz</div>
  <div id="59"><sup><a href="https://www.kitobook.com/compare/book/26/16/59/" title="сравнение переводов, параллельные ссылки">59</a></sup> Egamiz Rabbiy shunday demoqda: “Men qilgan qilmishingga yarasha jazoingni beraman, chunki sen bergan va’dalaringni mensimading, ahdingni buzding.</div>
  <div id="60"><sup><a href="https://www.kitobook.com/compare/book/26/16/60/" title="сравнение переводов, параллельные ссылки">60</a></sup> Ammo Men yoshligingda sen bilan tuzgan ahdimga sodiq qolaman, sen bilan abadiy bir ahd tuzaman.</div>
  <div id="61"><sup><a href="https://www.kitobook.com/compare/book/26/16/61/" title="сравнение переводов, параллельные ссылки">61</a></sup> Sen qilgan qilmishlaringni eslaysan. Opangni ham, singlingni ham qabul qilganingda uyalasan. Men ularni senga farzand qilib beraman. Buni sen bilan tuzadigan ahddan tashqari qilaman.</div>
  <div id="62"><sup><a href="https://www.kitobook.com/compare/book/26/16/62/" title="сравнение переводов, параллельные ссылки">62</a></sup> Ha, Men sen bilan ahd tuzaman, shunda Egang Men ekanligimni bilib olasan.</div>
  <div id="63"><sup><a href="https://www.kitobook.com/compare/book/26/16/63/" title="сравнение переводов, параллельные ссылки">63</a></sup> Men qilgan barcha gunohlaringni kechiraman, ammo sen ularni doim yodingda tutib, xijolat bo‘lasan. Uyalganingdan sen hatto og‘zingni ham ocha olmaysan”, deb aytmoqda Egamiz Rabbiy.</div>
</div>