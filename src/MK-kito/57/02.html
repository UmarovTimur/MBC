<div itemprop="articleBody" class="text">
  <div id="1"><sup><a href="https://www.kitobook.com/compare/book/57/02/1/" title="сравнение переводов, параллельные ссылки">1</a></sup> Masihga tegishli bo‘lganingiz sizlarga dalda beryapti, Uning sevgisidan tasalli topyapsiz, Muqaddas Ruh bilan muloqotdasiz, yuraklaringiz mehr–shafqatga to‘la.</div>
  <div id="2"><sup><a href="https://www.kitobook.com/compare/book/57/02/2/" title="сравнение переводов, параллельные ссылки">2</a></sup> Shunday ekan, mening shodligimga shodlik qo‘shib, bir xil fikr qiling, bir–biringizga mehr–muhabbat ko‘rsating, yakdillik bilan hamfikr bo‘ling.</div>
  <div id="3"><sup><a href="https://www.kitobook.com/compare/book/57/02/3/" title="сравнение переводов, параллельные ссылки">3</a></sup> Hech bir ishni xudbin niyatda qilmang, shuhratparast bo‘lmang, aksincha kamtarlik bilan boshqalarni o‘zingizdan balandroq ko‘ring.</div>
  <div id="4"><sup><a href="https://www.kitobook.com/compare/book/57/02/4/" title="сравнение переводов, параллельные ссылки">4</a></sup> Faqat o‘zingizning emas, balki boshqalarning ham manfaatini ko‘zlang.</div>
  <div id="5"><sup><a href="https://www.kitobook.com/compare/book/57/02/5/" title="сравнение переводов, параллельные ссылки">5</a></sup> Fikr–zikringiz Iso Masihnikiday bo‘lsin.</div>
  <div id="6"><sup><a href="https://www.kitobook.com/compare/book/57/02/6/" title="сравнение переводов, параллельные ссылки">6</a></sup> Iso Masih Xudoning tabiatiga ega edi, shunda ham U Xudo bilan tengligini mahkam tutmadi.</div>
  <div id="7"><sup><a href="https://www.kitobook.com/compare/book/57/02/7/" title="сравнение переводов, параллельные ссылки">7</a></sup> Aksincha, U bu ulug‘vorlikdan voz kechib, qul tabiatiga kirdi, inson bo‘lib tug‘ildi. U inson qiyofasida yashab,</div>
  <div id="8"><sup><a href="https://www.kitobook.com/compare/book/57/02/8/" title="сравнение переводов, параллельные ссылки">8</a></sup> o‘zini past tutdi. Itoatkorlik bilan yashab, hatto o‘limga, xochdagi o‘limga ham rozi bo‘ldi.</div>
  <div id="9"><sup><a href="https://www.kitobook.com/compare/book/57/02/9/" title="сравнение переводов, параллельные ссылки">9</a></sup> Shuning uchun Xudo Uni eng yuqoriga yuksaltirdi va Unga har qanday ismdan yuqori ismni ato etdi.</div>
  <div id="10"><sup><a href="https://www.kitobook.com/compare/book/57/02/10/" title="сравнение переводов, параллельные ссылки">10</a></sup> Toki Isoning oldida yeru osmondagi va yer ostidagi borliq jon tiz cho‘ksin,</div>
  <div id="11"><sup><a href="https://www.kitobook.com/compare/book/57/02/11/" title="сравнение переводов, параллельные ссылки">11</a></sup> har bir til Iso Masihni Rabbiy, deb tan olsin. Mana shu Otamiz Xudoga shuhrat keltiradi.</div>
  <div id="12"><sup><a href="https://www.kitobook.com/compare/book/57/02/12/" title="сравнение переводов, параллельные ссылки">12</a></sup> Ey azizlarim, mana shularni yodda tutib, har doimgiday itoatkor bo‘lishda davom etaveringlar. Faqatgina sizlar bilan bo‘lganimda emas, hatto yoningizda bo‘lmasam ham, Xudoning oldida qo‘rquv va titroq bilan shunday yashanglarki, najot topganingiz yorqin ko‘rinib tursin.</div>
  <div id="13"><sup><a href="https://www.kitobook.com/compare/book/57/02/13/" title="сравнение переводов, параллельные ссылки">13</a></sup> Zotan Xudo O‘zini xushnud qiladigan ishlarni qilishingiz uchun sizlarga kuch va xohish beradi.</div>
  <div id="14"><sup><a href="https://www.kitobook.com/compare/book/57/02/14/" title="сравнение переводов, параллельные ссылки">14</a></sup> Mana shu buzuq va egri nasl orasida Xudoning nuqsonsiz, aybsiz va pok farzandlari bo‘lishingiz uchun hamma narsani nolimay, bahslashmay qilinglar.</div>
  <div id="15"><sup><a href="https://www.kitobook.com/compare/book/57/02/15/" title="сравнение переводов, параллельные ссылки">15</a></sup> Hayotbaxsh xabarni mahkam tutar ekansiz, o‘sha buzuq va egri nasl orasida samodagi yulduzlar kabi porlaysizlar.</div>
  <div id="16"><sup><a href="https://www.kitobook.com/compare/book/57/02/16/" title="сравнение переводов, параллельные ссылки">16</a></sup> Shunda Masih kelgan kuni, mehnatim zoye bo‘lmaganidan, qilgan ishlarim behuda ketmaganligidan faxrlanaman.</div>
  <div id="17"><sup><a href="https://www.kitobook.com/compare/book/57/02/17/" title="сравнение переводов, параллельные ссылки">17</a></sup> Siz imoningizga asoslanib, xizmat qilib kelyapsiz, shu sizning qurbonligingizdir. Agarda mening jonim fido bo‘lib, hayotim sizning qurbonligingiz ustiga to‘kiladigan sharob nazriday bo‘lib qolsa ham, xursand bo‘laman, hammangiz bilan birga shodlanaman.</div>
  <div id="18"><sup><a href="https://www.kitobook.com/compare/book/57/02/18/" title="сравнение переводов, параллельные ссылки">18</a></sup> Xuddi shuningdek, sizlar ham xursand bo‘linglar va men bilan birga shodlaninglar.</div>
  <div id="19"><sup><a href="https://www.kitobook.com/compare/book/57/02/19/" title="сравнение переводов, параллельные ссылки">19</a></sup> Rabbimiz Isoning irodasi bilan yaqinda Timo‘tiyni sizlarning oldingizga yuboraman, deb umid qilaman. Shunda ahvolingizdan xabardor bo‘lib, ko‘nglim taskin topadi.</div>
  <div id="20"><sup><a href="https://www.kitobook.com/compare/book/57/02/20/" title="сравнение переводов, параллельные ссылки">20</a></sup> Timo‘tiyni yuborishimning sababi shuki, sizlar uchun xuddi menday chin ko‘ngildan jon kuydiradigan boshqa hech kim yo‘q.</div>
  <div id="21"><sup><a href="https://www.kitobook.com/compare/book/57/02/21/" title="сравнение переводов, параллельные ссылки">21</a></sup> Qolganlar Iso Masihga xizmat qilishni emas, balki o‘z manfaatini ko‘zlaydi.</div>
  <div id="22"><sup><a href="https://www.kitobook.com/compare/book/57/02/22/" title="сравнение переводов, параллельные ссылки">22</a></sup> O‘zlaringiz bilasizlar, biz Xushxabarni yoyishda Timo‘tiy bilan birga ota–o‘g‘ilday xizmat qildik. U o‘zining hurmatga loyiq ekanligini ko‘rsatdi.</div>
  <div id="23"><sup><a href="https://www.kitobook.com/compare/book/57/02/23/" title="сравнение переводов, параллельные ссылки">23</a></sup> Shuning uchun taqdirim aniq bo‘lishi bilanoq Timo‘tiyni sizlarning oldingizga yuboraman, deb umid qilaman.</div>
  <div id="24"><sup><a href="https://www.kitobook.com/compare/book/57/02/24/" title="сравнение переводов, параллельные ссылки">24</a></sup> O‘zim ham yaqinda oldingizga boraman. Bu haqda Rabbimizning O‘zi menda ishonch hosil qildi.</div>
  <div id="25"><sup><a href="https://www.kitobook.com/compare/book/57/02/25/" title="сравнение переводов, параллельные ссылки">25</a></sup> Hozir esa Epafroditni yoningizga yuborishni lozim ko‘rdim. U sizlarning yuborgan elchingiz, muhtojligimda menga madad bergan birodarim, hamkorim va safdoshimdir.</div>
  <div id="26"><sup><a href="https://www.kitobook.com/compare/book/57/02/26/" title="сравнение переводов, параллельные ссылки">26</a></sup> Epafrodit sizlarni juda sog‘ingan. Uning kasalligi haqida eshitganingizni ham bilib qattiq qayg‘uryapti.</div>
  <div id="27"><sup><a href="https://www.kitobook.com/compare/book/57/02/27/" title="сравнение переводов, параллельные ссылки">27</a></sup> Haqiqatan ham u o‘lar holatda kasal edi, ammo Xudo unga rahm–shafqat ko‘rsatdi. Bu bilan Xudo faqat unga emas, balki g‘amimga g‘am qo‘shilmasin, deb menga ham shafqat qildi.</div>
  <div id="28"><sup><a href="https://www.kitobook.com/compare/book/57/02/28/" title="сравнение переводов, параллельные ссылки">28</a></sup> Shunday qilib, yana Epafroditni ko‘rib, sevininglar, degan niyatda uni tez orada oldingizga yuboraman. Shunday qilsam, g‘amim ancha yengillashadi.</div>
  <div id="29"><sup><a href="https://www.kitobook.com/compare/book/57/02/29/" title="сравнение переводов, параллельные ссылки">29</a></sup> Rabbimiz Isoga ishonganlar bir– birlarini qanday kutib olsalar, sizlar ham Epafroditni xuddi shunday qilib, katta quvonch bilan kutib olinglar. Bunday insonlarga munosib bo‘lgan izzat–hurmatni unga ko‘rsatinglar.</div>
  <div id="30"><sup><a href="https://www.kitobook.com/compare/book/57/02/30/" title="сравнение переводов, параллельные ссылки">30</a></sup> Axir, u Masihga xizmat qilish yo‘lida bir o‘limdan qoldi. Sizlarning o‘rningizga ham menga xizmatni qilib, o‘z jonini ayamadi.</div>
</div>