<div itemprop="articleBody" class="text">
  <div id="1"><sup><a href="https://www.kitobook.com/compare/book/57/03/1/" title="сравнение переводов, параллельные ссылки">1</a></sup> Endi esa, ey birodarlarim, Rabbimiz Iso tufayli shodlaning! Sizlarga bir xil narsalarni yozaversam ham zerikmayman, yozganlarim sizlarni har xil balolardan asraydi.</div>
  <div id="2"><sup><a href="https://www.kitobook.com/compare/book/57/03/2/" title="сравнение переводов, параллельные ссылки">2</a></sup> Itday bo‘lganlardan, yovuzlik qiladiganlardan, tanasini kesadiganlardan ehtiyot bo‘linglar!</div>
  <div id="3"><sup><a href="https://www.kitobook.com/compare/book/57/03/3/" title="сравнение переводов, параллельные ссылки">3</a></sup> Chunki biz, Xudo Ruhining yordami bilan sajda qiluvchilar, haqiqiy sunnat qilinganmiz. Biz Iso Masih tufayli faxrlanamiz, insoniy xususiyatlarimizga ishonmaymiz.</div>
  <div id="4"><sup><a href="https://www.kitobook.com/compare/book/57/03/4/" title="сравнение переводов, параллельные ссылки">4</a></sup> Vaholanki, men o‘z xususiyatlarimga ishonsam bo‘ladi. Axir, bunday qilishga menda hammanikidan ham ko‘ra ko‘proq sabab bor.</div>
  <div id="5"><sup><a href="https://www.kitobook.com/compare/book/57/03/5/" title="сравнение переводов, параллельные ссылки">5</a></sup> Men sakkiz kunligimda sunnat qilinganman, Isroil avlodidan, Benyamin qabilasidanman. Men haqiqiy ibroniyman. Farziy bo‘lib, qonunlarga so‘zsiz rioya qilardim.</div>
  <div id="6"><sup><a href="https://www.kitobook.com/compare/book/57/03/6/" title="сравнение переводов, параллельные ссылки">6</a></sup> Jon–jahdim bilan jamoatni quvg‘in qilardim. Qonunlarga rioya qilishga asoslangan solihlikka kelsak, aybsiz edim.</div>
  <div id="7"><sup><a href="https://www.kitobook.com/compare/book/57/03/7/" title="сравнение переводов, параллельные ссылки">7</a></sup> Ammo men uchun foyda bo‘lgan bularning hammasini endi Masih tufayli zarar, deb hisoblayman.</div>
  <div id="8"><sup><a href="https://www.kitobook.com/compare/book/57/03/8/" title="сравнение переводов, параллельные ссылки">8</a></sup> Ha, hamma narsa qadrsizdir, chunki Rabbim Iso Masihni tanib–bilishdan afzalroq hech narsa yo‘q, deb hisoblayman. Uni deb, men hamma narsadan voz kechdim.</div>
  <div id="9"><sup><a href="https://www.kitobook.com/compare/book/57/03/9/" title="сравнение переводов, параллельные ссылки">9</a></sup> Masihga sazovor bo‘lish, butunlay Unga tegishli bo‘lish uchun hamma narsani axlat, deb bildim. Endi qonunga rioya qilish orqali solihlikka erishishga umid qilmayman, aksincha Masihga bo‘lgan imonim bilan solihlikka erishishga intilaman. Ha, bu solihlikni Xudo imon tufayli beradi.</div>
  <div id="10"><sup><a href="https://www.kitobook.com/compare/book/57/03/10/" title="сравнение переводов, параллельные ссылки">10</a></sup> Maqsadim shuki, Iso Masihni bilay, Uni tiriltirgan qudrat mening hayotimda ham o‘z kuchini ko‘rsatsin, Masihning azoblariga sherik bo‘lay. Uning o‘lim paytidagi fikr–zikri mening hayot tarzim namunasi bo‘lsin.</div>
  <div id="11"><sup><a href="https://www.kitobook.com/compare/book/57/03/11/" title="сравнение переводов, параллельные ссылки">11</a></sup> Bir kun kelib, men o‘likdan tirilishga erishaman, deb umid qilaman.</div>
  <div id="12"><sup><a href="https://www.kitobook.com/compare/book/57/03/12/" title="сравнение переводов, параллельные ссылки">12</a></sup> Men maqsadimga yetdim yoki kamolotga erishdim, deb aytolmayman. Ammo men unga yetishay, deb intilaman, chunki Iso Masih aynan shu maqsad uchun meni O‘ziniki qilib olgan.</div>
  <div id="13"><sup><a href="https://www.kitobook.com/compare/book/57/03/13/" title="сравнение переводов, параллельные ссылки">13</a></sup> Birodarlar, men o‘zimni o‘sha maqsadga yetishganman, deb hisoblamayman. Ortda qolganlarni unutib, oldinga intilaman. Faqatgina</div>
  <div id="14"><sup><a href="https://www.kitobook.com/compare/book/57/03/14/" title="сравнение переводов, параллельные ссылки">14</a></sup> o‘sha maqsadni ko‘zlab, Iso Masih orqali Xudo meni chaqirib, ato qiladigan samoviy yutuq tomon intilmoqdaman.</div>
  <div id="15"><sup><a href="https://www.kitobook.com/compare/book/57/03/15/" title="сравнение переводов, параллельные ссылки">15</a></sup> Biz hammamiz, imon jihatidan yetuklikka erishganlar, shunday o‘ylashimiz kerak. Agar sizlar biror narsa haqida boshqacha fikrda bo‘lsangiz, Xudo sizlarga nohaq ekanligingizni ayon qiladi.</div>
  <div id="16"><sup><a href="https://www.kitobook.com/compare/book/57/03/16/" title="сравнение переводов, параллельные ссылки">16</a></sup> Nima bo‘lishidan qat’iy nazar, qay darajaga erishgan bo‘lsak, endi shu bo‘yicha yashashda davom etaveraylik.</div>
  <div id="17"><sup><a href="https://www.kitobook.com/compare/book/57/03/17/" title="сравнение переводов, параллельные ссылки">17</a></sup> Birodarlarim, mendan o‘rnak olayotganlarga qo‘shilinglar. Bizning namunamiz bo‘yicha yashayotganlarga e’tibor berib, ulardan o‘rganinglar.</div>
  <div id="18"><sup><a href="https://www.kitobook.com/compare/book/57/03/18/" title="сравнение переводов, параллельные ссылки">18</a></sup> Axir, men sizlarga oldin ko‘p marta aytganman, hozir ham ko‘zlarimga yosh to‘lib, qaytaryapman: Masih xochining dushmani bo‘lib yashayotganlar ko‘p.</div>
  <div id="19"><sup><a href="https://www.kitobook.com/compare/book/57/03/19/" title="сравнение переводов, параллельные ссылки">19</a></sup> Ularning oxiri — halokat, ularning xudosi nafsdir. Uyatsiz qiliqlaridan faxrlanadilar. Ularning o‘y–xayollari foniy dunyodagi narsalarga berilgan.</div>
  <div id="20"><sup><a href="https://www.kitobook.com/compare/book/57/03/20/" title="сравнение переводов, параллельные ссылки">20</a></sup> Bizning vatanimiz esa samodadir. Bizlar najotkorimiz bo‘lgan Rabbimiz Iso Masihning o‘sha yerdan kelishini intizorlik bilan kutyapmiz.</div>
  <div id="21"><sup><a href="https://www.kitobook.com/compare/book/57/03/21/" title="сравнение переводов, параллельные ссылки">21</a></sup> Rabbimiz butun borliqni O‘ziga bo‘ysundirish kuchiga egadir. Mana shu kuch bilan U bizning ojiz, foniy tanamizni O‘zining ulug‘vor tanasiga o‘xshatib o‘zgartiradi.</div>
</div>