<div itemprop="articleBody" class="text">
  <div id="1"><sup><a href="https://www.kitobook.com/compare/book/54/02/1/" title="сравнение переводов, параллельные ссылки">1</a></sup> Yana xafagarchilik keltirib chiqarmaslik uchun sizlarning oldingizga bormaslikka qaror qildim.</div>
  <div id="2"><sup><a href="https://www.kitobook.com/compare/book/54/02/2/" title="сравнение переводов, параллельные ссылки">2</a></sup> Axir, sizlarni xafa qilsam, menga xursandchilik keltiradiganlarni xafa qilgan bo‘laman–ku! Unday holda, kim meni xursand qiladi?!</div>
  <div id="3"><sup><a href="https://www.kitobook.com/compare/book/54/02/3/" title="сравнение переводов, параллельные ссылки">3</a></sup> Oldingi maktubni yozganimning sababi ham shudir, toki sizlarning oldingizga borganimda oramizda xafagarchilik bo‘lmasin, axir, menga katta quvonch keltiradiganlar sizlar emasmi?! Ishonchim komilki, mening quvonchim sizlarning quvonchingizdir.</div>
  <div id="4"><sup><a href="https://www.kitobook.com/compare/book/54/02/4/" title="сравнение переводов, параллельные ссылки">4</a></sup> Sizlarni xafa qilish uchun emas, balki sizlarni qanchalik yaxshi ko‘rishimni ko‘rsatish uchun o‘sha maktubni yozgan edim. U maktub chuqur qayg‘u, iztirob va ko‘z yoshlari bilan yozilgandi.</div>
  <div id="5"><sup><a href="https://www.kitobook.com/compare/book/54/02/5/" title="сравнение переводов, параллельные ссылки">5</a></sup> Gapni oshirib aytadigan bo‘lsak, meni xafa qilgan odam faqatgina meni emas, balki qaysidir darajada sizlarning hammangizni xafa qilgan bo‘ladi.</div>
  <div id="6"><sup><a href="https://www.kitobook.com/compare/book/54/02/6/" title="сравнение переводов, параллельные ссылки">6</a></sup> Ammo xafa qilgan odamga ko‘pchilik tomonidan berilgan jazo yetarli.</div>
  <div id="7"><sup><a href="https://www.kitobook.com/compare/book/54/02/7/" title="сравнение переводов, параллельные ссылки">7</a></sup> Endi bo‘lsa, uni kechirib, tasalli beringlar, toki u haddan ortiq qayg‘urib, tushkunlikka tushmasin.</div>
  <div id="8"><sup><a href="https://www.kitobook.com/compare/book/54/02/8/" title="сравнение переводов, параллельные ссылки">8</a></sup> Sizlardan o‘tinaman, unga bo‘lgan mehr–muhabbatingizni ko‘rsating.</div>
  <div id="9"><sup><a href="https://www.kitobook.com/compare/book/54/02/9/" title="сравнение переводов, параллельные ссылки">9</a></sup> Oldingi maktubimni yozishdan yana bir maqsadim shu edi, sizlar har jihatdan itoatkor ekanmisiz yoki yo‘qmi, shuni bilmoqchi edim.</div>
  <div id="10"><sup><a href="https://www.kitobook.com/compare/book/54/02/10/" title="сравнение переводов, параллельные ссылки">10</a></sup> Sizlar biror kishini kechirsangiz, men ham uni kechiraman. Birortasi kechirishim kerak bo‘ladigan biror ayb ish qilgan bo‘lsa, sizlarning manfaatingizni ko‘zlab, Masihning huzurida uni kechiraman.</div>
  <div id="11"><sup><a href="https://www.kitobook.com/compare/book/54/02/11/" title="сравнение переводов, параллельные ссылки">11</a></sup> Shaytonga aldanib qolmaylik, axir, uning fitnalaridan bexabar emasmiz–ku!</div>
  <div id="12"><sup><a href="https://www.kitobook.com/compare/book/54/02/12/" title="сравнение переводов, параллельные ссылки">12</a></sup> Masih haqidagi Xushxabarni e’lon qilish uchun Troas shahriga borganimda, Egamiz menga yo‘l ochib bergan edi.</div>
  <div id="13"><sup><a href="https://www.kitobook.com/compare/book/54/02/13/" title="сравнение переводов, параллельные ссылки">13</a></sup> Ammo ruhim notinch edi, chunki birodarim Titusni u yerda topa olmadim. Shuning uchun u yerdagilar bilan xayrlashib, Makedoniyaga jo‘nadim.</div>
  <div id="14"><sup><a href="https://www.kitobook.com/compare/book/54/02/14/" title="сравнение переводов, параллельные ссылки">14</a></sup> Xudoga shukr! Xudo bizga Masihning tantanali yurishida ishtirok etishga nasib etdi. Atirning hidi qanday taralsa, xuddi shu singari, har yerda va har doim Xudo biz orqali O‘zi haqidagi xabarni tarqatmoqda.</div>
  <div id="15"><sup><a href="https://www.kitobook.com/compare/book/54/02/15/" title="сравнение переводов, параллельные ссылки">15</a></sup> Masih haqidagi xushxabarni yoyar ekanmiz, biz najot topadiganlar orasida ham, halok bo‘ladiganlar orasida ham Xudoga xush keladigan tutatqi nazrining hidiga o‘xshaymiz.</div>
  <div id="16"><sup><a href="https://www.kitobook.com/compare/book/54/02/16/" title="сравнение переводов, параллельные ссылки">16</a></sup> Bu hid halok bo‘ladiganlar uchun o‘lim hididir, najot topadiganlar uchun esa hayotbaxsh xushbo‘y hiddir. Bunday yuksak mas’uliyatga Xudo bizni loyiq topdi.</div>
  <div id="17"><sup><a href="https://www.kitobook.com/compare/book/54/02/17/" title="сравнение переводов, параллельные ссылки">17</a></sup> Mana, biz ko‘pchilik kabi, Xudoning kalomini bozorga solmaymiz. Aksincha, Xudo tomonidan yuborilgan va Masih xizmatida bo‘lgan kishilardek, Xudoning ko‘zi oldida sof ko‘ngil bilan voizlik qilmoqdamiz.</div>
</div>