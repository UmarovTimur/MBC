<div itemprop="articleBody" class="text">
  <div id="1"><sup><a href="https://www.kitobook.com/compare/book/16/08/1/" title="сравнение переводов, параллельные ссылки">1</a></sup> Yettinchi oyda Isroil xalqi o‘z shaharlarida o‘rnashib olgandan keyin,butun xalq Suv darvozasi oldidagi maydonda to‘plandi. Ular tafsirchi Ezraga: “Isroil xalqiga Muso orqali Egamiz bergan Tavrotni olib keling”, deb aytdilar.</div>
  <div id="2"><sup><a href="https://www.kitobook.com/compare/book/16/08/2/" title="сравнение переводов, параллельные ссылки">2</a></sup> Shunday qilib, yettinchi oyning birinchi kunida ruhoniy Ezra Tavrotni jamoa oldiga olib keldi. Erkagu ayol, esini tanigan hamma odam shu yerda edi.</div>
  <div id="3"><sup><a href="https://www.kitobook.com/compare/book/16/08/3/" title="сравнение переводов, параллельные ссылки">3</a></sup> Ezra Suv darvozasining oldidagi maydonda sahardan peshingacha jamoaga Tavrotni o‘qib berdi. Jamiki xalq diqqat bilan quloq solib tingladi.</div>
  <div id="4"><sup><a href="https://www.kitobook.com/compare/book/16/08/4/" title="сравнение переводов, параллельные ссылки">4</a></sup> Tafsirchi Ezra yig‘in uchun tayyorlangan baland yog‘och supa ustida turardi. Uning o‘ng tomonida Mattitiyo, Shama, Onoyoh, Uriyo, Xilqiyo, Masiyo va chap tomonida Podiyo, Mishail, Malkiyo, Xashum, Xashbaddanax, Zakariyo, Mashullom turardi.</div>
  <div id="5"><sup><a href="https://www.kitobook.com/compare/book/16/08/5/" title="сравнение переводов, параллельные ссылки">5</a></sup> Ezra baland supa ustida turgani uchun jamiki xalq uni ko‘rib turar edi. U butun xalqning ko‘zi oldida Tavrot kitobini ochdi. Ezra kitobni ochganda, butun xalq o‘rnidan turdi.</div>
  <div id="6"><sup><a href="https://www.kitobook.com/compare/book/16/08/6/" title="сравнение переводов, параллельные ссылки">6</a></sup> So‘ngra Ezra ulug‘vor Xudo — Egamizni olqishladi, jamiki xalq qo‘llarini ko‘tarib, “Omin, Omin”, dedi. So‘ng xalq ikki bukilib, Egamizga ta’zim qildi.</div>
  <div id="7"><sup><a href="https://www.kitobook.com/compare/book/16/08/7/" title="сравнение переводов, параллельные ссылки">7</a></sup> Xalq joyida turar ekan, levilar — Yeshuva, Banix, Sharaviyo, Yomin, Oqquv, Shabbatay, Xo‘diyo, Masiyo, Kilit, Ozariyo, Yo‘zabad, Xanon va Paliyo xalqqa Tavrotni tushuntirar edilar.</div>
  <div id="8"><sup><a href="https://www.kitobook.com/compare/book/16/08/8/" title="сравнение переводов, параллельные ссылки">8</a></sup> Ular Xudoning Tavrot kitobidan o‘qib, o‘qiganlarini tarjima qilib berardilar, Tavrotning mazmunini tushuntirardilar, shuning uchun xalq o‘qilganlarni tushundi.</div>
  <div id="9"><sup><a href="https://www.kitobook.com/compare/book/16/08/9/" title="сравнение переводов, параллельные ссылки">9</a></sup> Butun xalq Tavrot so‘zlarini eshitganlarida yig‘ladi. Lekin hokim Naximiyo, ruhoniy va tafsirchi bo‘lgan Ezra, shuningdek, xalqqa Tavrotni tushuntirgan levilar butun jamoaga aytdilar: “Bugungi kun Egamiz Xudoga bag‘ishlangan muqaddas kundir, shuning uchun qayg‘urmanglar, yig‘lamanglar.”</div>
  <div id="10"><sup><a href="https://www.kitobook.com/compare/book/16/08/10/" title="сравнение переводов, параллельные ссылки">10</a></sup> Keyin Ezra xalqqa dedi: “Endi uylaringizga qaytib boringlar, yog‘li taomlar yeb, shirin sharob ichinglar. Hech narsa tayyorlamaganlarga taomlaringizdan beringlar. Bugungi kun Rabbimizga bag‘ishlangan muqaddas kundir. Bugun qayg‘urmanglar, axir, Egamiz tufayli topgan sevinchingiz najot qo‘rg‘oningizdir.”</div>
  <div id="11"><sup><a href="https://www.kitobook.com/compare/book/16/08/11/" title="сравнение переводов, параллельные ссылки">11</a></sup> Levilar ham jamiki xalqqa: “Xotirjam bo‘linglar, qayg‘uga botmanglar, chunki bu kun muqaddasdir”, deb tasalli berdilar.</div>
  <div id="12"><sup><a href="https://www.kitobook.com/compare/book/16/08/12/" title="сравнение переводов, параллельные ссылки">12</a></sup> Jamiki xalq Tavrotdan eshitgan so‘zlarini anglab tushunganlari uchun, yeb–ichgani, taom ulashib, katta xursandchilik qilgani uylariga ketishdi.</div>
  <div id="13"><sup><a href="https://www.kitobook.com/compare/book/16/08/13/" title="сравнение переводов, параллельные ссылки">13</a></sup> Ertasi kuni jamiki xalqning urug‘boshilari, ruhoniylar va levilar Tavrot so‘zlarini o‘rganish uchun tafsirchi Ezraning huzuriga kelishdi.</div>
  <div id="14"><sup><a href="https://www.kitobook.com/compare/book/16/08/14/" title="сравнение переводов, параллельные ссылки">14</a></sup> Ular Tavrotni o‘rganib, Muso orqali Egamiz bergan Chayla bayrami haqidagi amrni topdilar. Bu amrga ko‘ra, Isroil xalqi yettinchi oyda nishonlanadigan Chayla bayrami kunlarida chaylalarda yashashlari kerakligini bildilar.</div>
  <div id="15"><sup><a href="https://www.kitobook.com/compare/book/16/08/15/" title="сравнение переводов, параллельные ссылки">15</a></sup> Bundan tashqari, Quddusda va Isroil xalqining hamma shaharlarida quyidagilar e’lon qilinishi kerakligini ham bilib oldilar: “Tavrotda yozilgan ko‘rsatmalarga muvofiq, qirlarga chiqinglar, chaylalar yasash uchun zaytun daraxti, mirta butasi, palma daraxtining va boshqa daraxtlarning shox–shabbalaridan olib kelinglar.”</div>
  <div id="16"><sup><a href="https://www.kitobook.com/compare/book/16/08/16/" title="сравнение переводов, параллельные ссылки">16</a></sup> Shunday qilib, xalq borib, shox–shabbalar olib keldi va o‘zlari uchun chaylalar yasashdi. Ular chaylalarni uylarining tomlarida, hovlilarida, Xudoning uyi hovlisida, Suv darvozasi yonidagi maydonda, Efrayim darvozasi yonidagi maydonda yasadilar.</div>
  <div id="17"><sup><a href="https://www.kitobook.com/compare/book/16/08/17/" title="сравнение переводов, параллельные ссылки">17</a></sup> Asirlikdan qaytgan hamma odamlar chaylalar yasab, o‘sha chaylalarda yashadilar. Nun o‘g‘li Yoshua davridan beri Isroil xalqi bunday bayramni nishonlamagan edi. Hamma g‘oyat xursand edi.</div>
  <div id="18"><sup><a href="https://www.kitobook.com/compare/book/16/08/18/" title="сравнение переводов, параллельные ссылки">18</a></sup> Ezra har kuni — bayramning birinchi kunidan oxirgi kunigacha Xudoning Tavrot kitobidan o‘qib berdi. Tavrotda talab qilinganiday, ular yetti kun bayramni nishonladilar, sakkizinchi kuni muqaddas yig‘in bo‘ldi.</div>
</div>