<div itemprop="articleBody" class="text">
  <div id="1"><sup><a href="https://www.kitobook.com/compare/book/16/06/1/" title="сравнение переводов, параллельные ссылки">1</a></sup> Sanballat, To‘viyo, Arabistonlik Gashim va boshqa dushmanlarimiz devorni qurib bo‘lganimni, devorda bironta ham o‘pirilgan joy qolmaganini eshitishdi. Lekin darvozalarning qanotlarini hali o‘rnashtirib bo‘lmagan edim.</div>
  <div id="2"><sup><a href="https://www.kitobook.com/compare/book/16/06/2/" title="сравнение переводов, параллельные ссылки">2</a></sup> Shunda Sanballat va Gashim menga: “Kel, Ono‘ tekisligidagi qishloqlardan birida uchrashaylik”, deb xabar jo‘natishdi. Lekin ular menga shikast yetkazishga qasd qilayotgan edilar.</div>
  <div id="3"><sup><a href="https://www.kitobook.com/compare/book/16/06/3/" title="сравнение переводов, параллельные ссылки">3</a></sup> Shuning uchun ularga xabarchilar orqali shunday javob berdim: “Men muhim ish bilan bandman, bora olmayman. Sizlarning oldingizga ketsam, ish to‘xtab qoladi!”</div>
  <div id="4"><sup><a href="https://www.kitobook.com/compare/book/16/06/4/" title="сравнение переводов, параллельные ссылки">4</a></sup> Ular menga to‘rt marta shunday xabar jo‘natishdi, men bir xil javob beraverdim.</div>
  <div id="5"><sup><a href="https://www.kitobook.com/compare/book/16/06/5/" title="сравнение переводов, параллельные ссылки">5</a></sup> Beshinchi marta Sanballatning odami qo‘lida ochiq maktub bilan keldi.</div>
  <div id="6"><sup><a href="https://www.kitobook.com/compare/book/16/06/6/" title="сравнение переводов, параллельные ссылки">6</a></sup> Maktub shunday yozilgan edi: “Boshqa xalqlar orasida shunday mish–mishlar yuribdi, Gashim ham o‘sha gapni aytyapti: sen va yahudiylar isyon qilmoqchi bo‘lib, devorni qurayotgan ekansizlar. Xabarlarga qaraganda, sen yahudiylarning shohi bo‘lishni mo‘ljallayotgan ekansan.</div>
  <div id="7"><sup><a href="https://www.kitobook.com/compare/book/16/06/7/" title="сравнение переводов, параллельные ссылки">7</a></sup> Sen Quddusda payg‘ambarlar tayinlabsan. Payg‘ambarlar: “Yahudoning shohi bor”, deb sen to‘g‘ringda bashorat qilishayotgan ekan. Bu gap–so‘zlar albatta shohning qulog‘iga yetib boradi. Taklifim shuki, kelgin, bu haqda maslahatlashib olaylik.”</div>
  <div id="8"><sup><a href="https://www.kitobook.com/compare/book/16/06/8/" title="сравнение переводов, параллельные ссылки">8</a></sup> Men unga shunday javob jo‘natdim: “Aytganlaringning hammasi yolg‘on. Hammasini o‘zing to‘qib chiqargansan.”</div>
  <div id="9"><sup><a href="https://www.kitobook.com/compare/book/16/06/9/" title="сравнение переводов, параллельные ссылки">9</a></sup> Ular bizni qo‘rqitmoqchi bo‘lgan, “Shunday qilsak, ularning qo‘llari ishdan soviydi, ishlari oxiriga yetmay qolib ketadi”, deb o‘ylagan edilar. Shuning uchun, men: “Ey Xudo, menga kuch ber!” deb yolvordim.</div>
  <div id="10"><sup><a href="https://www.kitobook.com/compare/book/16/06/10/" title="сравнение переводов, параллельные ссылки">10</a></sup> Bir kuni men Maxitavalning nabirasi, Daloyoning o‘g‘li Shamayonikiga bordim. U uyiga berkinib olgan ekan. Shamayo menga shunday dedi: Kel, Xudoning uyida uchrashaylik, Muqaddas xonasiga kirib olaylik, Eshiklarini berkitib qo‘yaylik. Axir, dushmanlaring seni o‘ldirgani kelyaptilar, Shu kecha joningga qasd qilmoqchi bo‘lyaptilar.</div>
  <div id="11"><sup><a href="https://www.kitobook.com/compare/book/16/06/11/" title="сравнение переводов, параллельные ссылки">11</a></sup> — Lekin men shunday javob berdim: — Mening martabamdagi odam bunday vaziyatda qocharmidi?! Muqaddas xonada yashirinib olsam, jonimni haqiqatdan ham qutqara olaman, deb o‘ylayapsizmi?! Muqaddas xonaga hecham kirmayman!</div>
  <div id="12"><sup><a href="https://www.kitobook.com/compare/book/16/06/12/" title="сравнение переводов, параллельные ссылки">12</a></sup> Shamayoning so‘zlari Xudodan emasligini men aniq bildim. To‘viyo va Sanballat Shamayoni yollaganlari uchun, u menga shu xabarni bergan edi.</div>
  <div id="13"><sup><a href="https://www.kitobook.com/compare/book/16/06/13/" title="сравнение переводов, параллельные ссылки">13</a></sup> Ularning bundan maqsadi meni qo‘rqitish, aytganlarini qildirib, meni gunohga botirish edi. Shunda obro‘yim to‘kilib, ularga mazax bo‘lgan bo‘lardim.</div>
  <div id="14"><sup><a href="https://www.kitobook.com/compare/book/16/06/14/" title="сравнение переводов, параллельные ссылки">14</a></sup> Ey Xudoyim! To‘viyo bilan Sanballatning qilmishlarini yodingda tut. Meni qo‘rqitmoqchi bo‘lgan payg‘ambar ayol Novadiyoning va boshqa payg‘ambarlarning qilmishlarini unutma, ularning jazosini ber.</div>
  <div id="15"><sup><a href="https://www.kitobook.com/compare/book/16/06/15/" title="сравнение переводов, параллельные ссылки">15</a></sup> Shunday qilib, devor Elul oyining yigirma beshinchi kuni — ellik ikki kunda bitkazildi.</div>
  <div id="16"><sup><a href="https://www.kitobook.com/compare/book/16/06/16/" title="сравнение переводов, параллельные ссылки">16</a></sup> Atrofdagi xalqlardan bo‘lgan dushmanlarimiz buni eshitishib, qo‘rqdilar, xijolatda qoldilar. Chunki bu ish Xudoyimizning madadi bilan qilinganini ular bildilar.</div>
  <div id="17"><sup><a href="https://www.kitobook.com/compare/book/16/06/17/" title="сравнение переводов, параллельные ссылки">17</a></sup> Ellik ikki kun davomida Yahudo yo‘lboshchilari va To‘viyo bir–birlari bilan maktub yozishib turdi.</div>
  <div id="18"><sup><a href="https://www.kitobook.com/compare/book/16/06/18/" title="сравнение переводов, параллельные ссылки">18</a></sup> Chunki Yahudo yurtidagi ko‘p odam To‘viyoga sodiq edi, bunga ikkita sabab bor edi: To‘viyoning qaynatasi Orax o‘g‘li Shaxaniyo edi, To‘viyoning o‘g‘li Yoxuxanon esa Barxiyo o‘g‘li Mashullomning qiziga uylangan edi.</div>
  <div id="19"><sup><a href="https://www.kitobook.com/compare/book/16/06/19/" title="сравнение переводов, параллельные ссылки">19</a></sup> O‘sha odamlar mening oldimda To‘viyoning savob ishlaridan gapirishar, o‘z navbatida mening gaplarimni unga yetkazishar edi. To‘viyo esa meni qo‘rqitish niyatida maktub jo‘natardi.</div>
</div>