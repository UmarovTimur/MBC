<div itemprop="articleBody" class="text">
  <div id="1"><sup><a href="https://www.kitobook.com/compare/book/16/13/1/" title="сравнение переводов, параллельные ссылки">1</a></sup> O‘sha kuni xalqqa Musoning kitobidan o‘qib berildi. U yerda shunday yozilgan ekan: “Ommonliklar va Mo‘abliklar Xudoning jamoasiga kirolmaydi,</div>
  <div id="2"><sup><a href="https://www.kitobook.com/compare/book/16/13/2/" title="сравнение переводов, параллельные ссылки">2</a></sup> chunki Isroil xalqi Misrdan chiqqanda, Ommonliklar va Mo‘abliklar ularni non va suv bilan kutib olmadilar. Aksincha, Isroil xalqini la’natlash uchun Balomni yolladilar. Lekin Xudoyimiz la’natni duoga aylantirdi.”</div>
  <div id="3"><sup><a href="https://www.kitobook.com/compare/book/16/13/3/" title="сравнение переводов, параллельные ссылки">3</a></sup> Isroil xalqi Tavrot so‘zlarini eshitgach, Isroil jamoasidan hamma begona nasllarni chiqarib yubordi.</div>
  <div id="4"><sup><a href="https://www.kitobook.com/compare/book/16/13/4/" title="сравнение переводов, параллельные ссылки">4</a></sup> Bu voqea Quddus devori bag‘ishlanishidan ancha oldin sodir bo‘lgan edi. O‘sha vaqtda To‘viyoning qarindoshi Eliashab Xudoyimizning uyidagi omborxonalar uchun mas’ul edi.</div>
  <div id="5"><sup><a href="https://www.kitobook.com/compare/book/16/13/5/" title="сравнение переводов, параллельные ссылки">5</a></sup> Eliashab To‘viyo uchun Ma’badga qarashli katta bir xonani bo‘shatib beribdi. Ilgari bu xonada nazr qilingan don, xushbo‘y tutatqilar va Ma’bad buyumlari saqlanardi. Egamiz bergan amrga muvofiq, levilarga, qo‘shiqchilarga, Ma’bad darvozabonlariga atalgan don, sharob, zaytun moyi ushrlari va ruhoniylarga atalgan nazrlar ham o‘sha xonada saqlanardi.</div>
  <div id="6"><sup><a href="https://www.kitobook.com/compare/book/16/13/6/" title="сравнение переводов, параллельные ссылки">6</a></sup> Bu ishlar sodir bo‘lganda, men Quddusda emasdim. Bobil shohi Artaxshas hukmronligining o‘ttiz ikkinchi yilida men shoh huzuriga ketgan edim. Ma’lum vaqt o‘tgach, shohdan ijozat so‘rab,</div>
  <div id="7"><sup><a href="https://www.kitobook.com/compare/book/16/13/7/" title="сравнение переводов, параллельные ссылки">7</a></sup> Quddusga qaytib keldim. Shundagina Eliashabning qilgan bu rasvo ishidan xabardor bo‘ldim. U To‘viyoga Xudoning uyidagi bir xonani ajratib beribdi–ya!</div>
  <div id="8"><sup><a href="https://www.kitobook.com/compare/book/16/13/8/" title="сравнение переводов, параллельные ссылки">8</a></sup> Men qattiq g‘azablanib, To‘viyoning barcha uy jihozlarini xonadan uloqtirib tashladim.</div>
  <div id="9"><sup><a href="https://www.kitobook.com/compare/book/16/13/9/" title="сравнение переводов, параллельные ссылки">9</a></sup> So‘ng, omborxonalar poklansin, deb buyruq berdim. Omborxonalar poklangach, Xudoning uyi buyumlarini, don nazrlarini va xushbo‘y tutatqilarni o‘z joyiga qaytarib qo‘ydirdim.</div>
  <div id="10"><sup><a href="https://www.kitobook.com/compare/book/16/13/10/" title="сравнение переводов, параллельные ссылки">10</a></sup> Shuningdek, levilarga hosilning o‘zlariga tegishli ulushlari berilmaganini ham bilib qoldim. Shu sababdan Ma’badda xizmat qilib yurgan levilar va qo‘shiqchilar o‘zlarining dalalariga qaytib ketishgan ekan.</div>
  <div id="11"><sup><a href="https://www.kitobook.com/compare/book/16/13/11/" title="сравнение переводов, параллельные ссылки">11</a></sup> Yo‘lboshchilarga: “Nima uchun Xudoning uyini o‘z holiga tashlab qo‘ydingizlar?!” deb tanbeh berdim. Levilar va qo‘shiqchilarni to‘plab, hammalarini o‘z vazifalariga qo‘ydim.</div>
  <div id="12"><sup><a href="https://www.kitobook.com/compare/book/16/13/12/" title="сравнение переводов, параллельные ссылки">12</a></sup> Shundan keyin jamiki Yahudo xalqi don, sharob, zaytunmoyi ushrlarini Ma’bad omborxonalariga olib kelishdi.</div>
  <div id="13"><sup><a href="https://www.kitobook.com/compare/book/16/13/13/" title="сравнение переводов, параллельные ссылки">13</a></sup> Ruhoniy Shalamiyoni, kotib Zodo‘xni va levilardan Podiyoni omborxonalarga mas’ul qilib tayinladim. Mattaniyoning nabirasi Zakkur o‘g‘li Xanonni ularning yordamchisi qilib tayinladim. Ular ishonchli odamlar bo‘lib, vazifalari birodarlariga ulushni taqsimlashdan iborat edi.</div>
  <div id="14"><sup><a href="https://www.kitobook.com/compare/book/16/13/14/" title="сравнение переводов, параллельные ссылки">14</a></sup> Ey Xudoyim! Qilgan bu ishlarimni yodingda tut, mendan marhamatingni darig‘ tutmagin. Sening uying uchun va uyingda o‘tkaziladigan sajda marosimlari uchun sadoqat bilan qilgan savob ishlarimni unutma.</div>
  <div id="15"><sup><a href="https://www.kitobook.com/compare/book/16/13/15/" title="сравнение переводов, параллельные ссылки">15</a></sup> O‘sha vaqtda men Shabbat kunlari uzum ezayotgan yahudiylarni ko‘rardim. Uyum–uyum don, sharob, uzum, anjir va har xil yuklarni olib kelayotganlarni kuzatar edim. Ular bu narsalarni eshaklarga yuklab, Shabbat kuni Quddusga olib kelishar edi. Ular o‘z mahsulotlarini sotayotganlarida men ularni ogohlantirib, bunday ishlarni Shabbat kuni qilmanglar, deb aytardim.</div>
  <div id="16"><sup><a href="https://www.kitobook.com/compare/book/16/13/16/" title="сравнение переводов, параллельные ссылки">16</a></sup> Quddusda yashagan Tirliklar ham baliq va har xil mahsulotlarni olib kelib, o‘shalarni Shabbat kuni Yahudo xalqiga Quddusda sotayotgan edilar.</div>
  <div id="17"><sup><a href="https://www.kitobook.com/compare/book/16/13/17/" title="сравнение переводов, параллельные ссылки">17</a></sup> Men Yahudo yo‘lboshchilariga tanbeh berdim: “Bu qilayotganlaringiz qabihlik–ku! Axir, Shabbat kunini bulg‘ayapsizlar!</div>
  <div id="18"><sup><a href="https://www.kitobook.com/compare/book/16/13/18/" title="сравнение переводов, параллельные ссылки">18</a></sup> Xudo bizni va bu shaharni ota–bobolarimizning xuddi shunday qabihligi uchun jazolagan edi–ku! Endi esa sizlar Shabbat kunini bulg‘ab, xalqimizning boshiga Xudoning qahr–g‘azabini yanada ko‘proq olib kelyapsizlar.”</div>
  <div id="19"><sup><a href="https://www.kitobook.com/compare/book/16/13/19/" title="сравнение переводов, параллельные ссылки">19</a></sup> Shunda men buyruq berdim: “Shabbatdan oldin oqshom tushishi bilanoq Quddus darvozalari yopilsin, Shabbat tugamaguncha ochilmasin.” Shabbat kuni birortasi yuk olib chiqmasligi uchun darvoza oldiga odamlarimdan ba’zilarini o‘tqazib qo‘ydim.</div>
  <div id="20"><sup><a href="https://www.kitobook.com/compare/book/16/13/20/" title="сравнение переводов, параллельные ссылки">20</a></sup> Shunda savdogarlar va har xil mahsulotlarni sotuvchilar tunni bir–ikki marta Quddusdan tashqarida o‘tkazdilar.</div>
  <div id="21"><sup><a href="https://www.kitobook.com/compare/book/16/13/21/" title="сравнение переводов, параллельные ссылки">21</a></sup> Men ularni ogohlantirib, shunday dedim: “Nega sizlar tunni devor ortida o‘tkazasizlar?! Agar yana shunday qilsalaringiz, sizlarni qamayman.” O‘shandan keyin ular Shabbat kuni kelmay qo‘ydilar.</div>
  <div id="22"><sup><a href="https://www.kitobook.com/compare/book/16/13/22/" title="сравнение переводов, параллельные ссылки">22</a></sup> So‘ngra men levilarga, o‘zlaringizni poklab kelib, Shabbat kunini muqaddas saqlash uchun shahar darvozalarini qo‘riqlanglar, deb buyruq berdim. Ey Xudoyim! Qilgan bu ishlarimni ham yodingda tut, mendan marhamatingni darig‘ tutmagin. Buyuk sodiq sevging haqi menga shafqat qil.</div>
  <div id="23"><sup><a href="https://www.kitobook.com/compare/book/16/13/23/" title="сравнение переводов, параллельные ссылки">23</a></sup> O‘sha kunlarda Ashdodlik, Ommonlik va Mo‘ablik ayollarga uylangan yahudiylar haqida xabar topgan edim.</div>
  <div id="24"><sup><a href="https://www.kitobook.com/compare/book/16/13/24/" title="сравнение переводов, параллельные ссылки">24</a></sup> Bolalarining yarmi ibroniy tilida gaplashishni bilmasdilar, Ashdod tilida yoki boshqa tilda so‘zlashardilar.</div>
  <div id="25"><sup><a href="https://www.kitobook.com/compare/book/16/13/25/" title="сравнение переводов, параллельные ссылки">25</a></sup> Shuning uchun men ularga tanbeh berdim, ularni la’natladim, ba’zilarini urdim, sochlarini yuldim.</div>
  <div id="26"><sup><a href="https://www.kitobook.com/compare/book/16/13/26/" title="сравнение переводов, параллельные ссылки">26</a></sup> Ularga shunday dedim: “Hatto Isroil shohi Sulaymon bunday ayollarga uylanib, gunoh qilgan edi! Bir o‘ylab ko‘ringlar! Xalqlar orasida Sulaymonga o‘xshagan shoh yo‘q edi. Xudo uni yaxshi ko‘rib, uni Isroil ustidan shoh qilgan edi. Shunga qaramay, butparast ayollar uni gunohga boshladilar.</div>
  <div id="27"><sup><a href="https://www.kitobook.com/compare/book/16/13/27/" title="сравнение переводов, параллельные ссылки">27</a></sup> Mana endi sizlar ham huddi shunday gunohga qo‘l urganingizni eshitib turibmiz! Sizlar Xudoga qarshi o‘taketgan qabihlik qilyapsizlar! Butparast ayollarga uylanib, Xudoga bevafolik qilyapsizlar!” Men Xudoning nomini o‘rtaga qo‘yib: “Biz bu yerdagi begona xalqlar bilan quda–andachilik qilmaymiz”, deb ularga qasam ichdirdim.</div>
  <div id="28"><sup><a href="https://www.kitobook.com/compare/book/16/13/28/" title="сравнение переводов, параллельные ссылки">28</a></sup> Yo‘xadax oliy ruhoniy Eliashabning o‘g‘li edi. Yo‘xadaxning o‘g‘illaridan biri Bayt–Xo‘ronlik Sanballatning qiziga uylangan edi. Yo‘xadaxning o‘sha o‘g‘lini oldimdan haydab yubordim.</div>
  <div id="29"><sup><a href="https://www.kitobook.com/compare/book/16/13/29/" title="сравнение переводов, параллельные ссылки">29</a></sup> Ey Xudoyim! Bu uchala odamning qilmishini yodingda tut, ularning jazosini ber. Axir, ular ruhoniylikni bulg‘adilar, Sen ruhoniylar va levilar bilan tuzgan ahdni buzdilar.</div>
  <div id="30"><sup><a href="https://www.kitobook.com/compare/book/16/13/30/" title="сравнение переводов, параллельные ссылки">30</a></sup> Shunday qilib, men xalqni begonalarning ta’siridan pokladim. Ruhoniylar va levilarning burchlarini, har birining vazifasini belgilab berdim.</div>
  <div id="31"><sup><a href="https://www.kitobook.com/compare/book/16/13/31/" title="сравнение переводов, параллельные ссылки">31</a></sup> Qurbonliklarni kuydirish uchun o‘tinlarni o‘z vaqtida olib kelishni va birinchi hosildan ruhoniylar uchun nazrlarni olib kelishni yo‘lga qo‘ydim. Ey Xudoyim! Qilgan ishlarimni yodingda tut, mendan marhamatingni darig‘ tutmagin.</div>
</div>