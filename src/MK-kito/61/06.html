<div itemprop="articleBody" class="text">
  <div id="1"><sup><a href="https://www.kitobook.com/compare/book/61/06/1/" title="сравнение переводов, параллельные ссылки">1</a></sup> Qullik bo‘yinturug‘i ostida bo‘lganlar o‘z xo‘jayinlarini kamoli ehtiromga loyiq hisoblasinlar. Toki, hech kim Xudoning nomini va ta’limotini haqoratlamasin.</div>
  <div id="2"><sup><a href="https://www.kitobook.com/compare/book/61/06/2/" title="сравнение переводов, параллельные ссылки">2</a></sup> Xo‘jayinlari imonli bo‘lgan qullar, “bir–birimizga birodarmiz”, deb xo‘jayinlariga hurmatsizlik qilmasinlar. Aksincha, yanada ko‘proq tirishib, ularga xizmat etsinlar. Chunki aziz birodarlari bo‘lmish xo‘jayinlari o‘z qullarining farovonligini ko‘zlab, nonini but qilyaptilar. Ana shu barcha ko‘rsatmalarim haqida ta’lim berib, nasihat qil.</div>
  <div id="3"><sup><a href="https://www.kitobook.com/compare/book/61/06/3/" title="сравнение переводов, параллельные ссылки">3</a></sup> Agar kim begona ta’limotni yoysa va Rabbimiz Iso Masihning haqiqiy kalomiga qarshi chiqib, xudojo‘ylikka chorlovchi ta’limotimizni rad etsa,</div>
  <div id="4"><sup><a href="https://www.kitobook.com/compare/book/61/06/4/" title="сравнение переводов, параллельные ссылки">4</a></sup> u bosar–tusarini bilmay qolgan nodondir. Bunday odam biror masala borasida talashish va ikir– chikir gaplar haqida bahslashish kasaliga yo‘liqqan, uning g‘alamisona gaplari hasad, janjal, tuhmat, tuban gumonlar</div>
  <div id="5"><sup><a href="https://www.kitobook.com/compare/book/61/06/5/" title="сравнение переводов, параллельные ссылки">5</a></sup> va to‘polonlarga sabab bo‘ladi. Fikri buzuq bunday odamlar haqiqatdan mahrumdirlar. Ular soxta xudojo‘yligini foyda manbayi, deb biladilar.</div>
  <div id="6"><sup><a href="https://www.kitobook.com/compare/book/61/06/6/" title="сравнение переводов, параллельные ссылки">6</a></sup> To‘g‘ri, xudojo‘ylikdan foyda katta, qachonki biz bori bilan qanoatlansak.</div>
  <div id="7"><sup><a href="https://www.kitobook.com/compare/book/61/06/7/" title="сравнение переводов, параллельные ссылки">7</a></sup> Axir, biz bu dunyoga hech narsa olib kelmadik va undan hech narsa olib keta olmaymiz.</div>
  <div id="8"><sup><a href="https://www.kitobook.com/compare/book/61/06/8/" title="сравнение переводов, параллельные ссылки">8</a></sup> Qornimiz to‘q, ustimiz but bo‘lsa, shular bilan qanoat qilaylik.</div>
  <div id="9"><sup><a href="https://www.kitobook.com/compare/book/61/06/9/" title="сравнение переводов, параллельные ссылки">9</a></sup> Boylikka o‘ch bo‘lganlar esa vasvasa tuzog‘iga tushadilar, ular ko‘p bema’ni va zararli havaslarga berilib, halokat girdobiga g‘arq bo‘ladilar.</div>
  <div id="10"><sup><a href="https://www.kitobook.com/compare/book/61/06/10/" title="сравнение переводов, параллельные ссылки">10</a></sup> Pulparastlik har qanday yomonlikning negizidir. Mana, ba’zilar boylik ketidan quvib, imondan qaytib ketdilar va o‘zlarini ko‘pgina azoblarga duchor qildilar.</div>
  <div id="11"><sup><a href="https://www.kitobook.com/compare/book/61/06/11/" title="сравнение переводов, параллельные ссылки">11</a></sup> Ey Xudoning quli Timo‘tiy, sen esa o‘zingni bu illatlardan olib qoch. Solihlik, xudojo‘ylik, imon, sevgi, sabr–toqat va muloyimlikning payida bo‘l.</div>
  <div id="12"><sup><a href="https://www.kitobook.com/compare/book/61/06/12/" title="сравнение переводов, параллельные ссылки">12</a></sup> Abadiy hayotga erishish maqsadida, imon uchun bo‘ladigan ulug‘ kurashda jang qil. Axir, Xudo seni abadiy hayotga da’vat etgan. Sen bu hayotga ega bo‘lish uchun ko‘p guvohlar oldida Iso Masihga bo‘lgan imoningni mardlarcha tan olgansan.</div>
  <div id="13"><sup><a href="https://www.kitobook.com/compare/book/61/06/13/" title="сравнение переводов, параллельные ссылки">13</a></sup> Po‘ntiy Pilat qoshida haqiqatni mardlarcha tan olgan Iso Masih huzurida va butun borliqqa hayot bag‘ishlagan Xudo huzurida senga buyuraman:</div>
  <div id="14"><sup><a href="https://www.kitobook.com/compare/book/61/06/14/" title="сравнение переводов, параллельные ссылки">14</a></sup> zimmangdagi xizmatingni halollik bilan bajar. Rabbimiz Iso Masih keladigan kungacha o‘zingni gap tegmaydigan qilib tut.</div>
  <div id="15"><sup><a href="https://www.kitobook.com/compare/book/61/06/15/" title="сравнение переводов, параллельные ссылки">15</a></sup> Yagona muborak Hokim bo‘lgan Xudo O‘zi belgilagan paytda Iso Masihni yuboradi. Xudo shohlarning Shohi, hukmdorlarning Hukmdoridir.</div>
  <div id="16"><sup><a href="https://www.kitobook.com/compare/book/61/06/16/" title="сравнение переводов, параллельные ссылки">16</a></sup> U yagona mangu Xudodir. U yaqinlashib bo‘lmaydigan nurda yashaydi, Uni hech bir inson ko‘rmagan hamda ko‘rishi mumkin emas. Abadiy saltanat Sohibi bo‘lgan Xudoga shon–sharaflar bo‘lsin! Omin.</div>
  <div id="17"><sup><a href="https://www.kitobook.com/compare/book/61/06/17/" title="сравнение переводов, параллельные ссылки">17</a></sup> Bu dunyoda boylik topgan birodarlarga ayt, mag‘rurlanmasinlar, bevafo boylikka umid qilmasinlar. Aksincha, umidini Xudoga bog‘lasinlar. Xudo bizga hamma narsani xursand bo‘lishimiz uchun saxovat bilan beradi.</div>
  <div id="18"><sup><a href="https://www.kitobook.com/compare/book/61/06/18/" title="сравнение переводов, параллельные ссылки">18</a></sup> Ularga buyur, yaxshilik qilsinlar, xayrli ishlarga boy, saxiy, ochiq qo‘l bo‘lsinlar.</div>
  <div id="19"><sup><a href="https://www.kitobook.com/compare/book/61/06/19/" title="сравнение переводов, параллельные ссылки">19</a></sup> Shunda ular asl xazina to‘plab, kelgusi dunyo uchun o‘zlariga mustahkam zamin yaratgan bo‘ladilar, haqiqiy hayotga erishadilar.</div>
  <div id="20"><sup><a href="https://www.kitobook.com/compare/book/61/06/20/" title="сравнение переводов, параллельные ссылки">20</a></sup> Ey Timo‘tiy, senga ishonib topshirilgan Xushxabarni asragin. Xudodan uzoqlashtiradigan quruq gaplaru haqiqatga zid bo‘lgan ta’limotlardan qochgin. Ba’zi odamlar adashib, bularni “bilim”, deb ataydilar.</div>
  <div id="21"><sup><a href="https://www.kitobook.com/compare/book/61/06/21/" title="сравнение переводов, параллельные ссылки">21</a></sup> Bunday “bilimga” tayangan ba’zilar haq yo‘ldan ozdilar. Xudoning inoyati sizlarga yor bo‘lsin.</div>
</div>