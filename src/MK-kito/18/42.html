<div itemprop="articleBody" class="text">
  <div id="1"><sup><a href="https://www.kitobook.com/compare/book/18/42/1/" title="сравнение переводов, параллельные ссылки">1</a></sup> Shunda Ayub Egamizga javob berdi:</div>
  <div id="2"><sup><a href="https://www.kitobook.com/compare/book/18/42/2/" title="сравнение переводов, параллельные ссылки">2</a></sup> “Ha, bilaman, Sen hamma narsani qila olasan. Sening rejalaringni hech kim buza olmaydi.</div>
  <div id="3"><sup><a href="https://www.kitobook.com/compare/book/18/42/3/" title="сравнение переводов, параллельные ссылки">3</a></sup> “Bilmay turib, donoligimga gumon qilayotgan kim?” — deb so‘rading. O‘sha menman. O‘zim tushunmaydigan narsalar haqida og‘iz ochdim. Aqlim yetmaydigan ajoyibotlar haqida gapirdim.</div>
  <div id="4"><sup><a href="https://www.kitobook.com/compare/book/18/42/4/" title="сравнение переводов, параллельные ссылки">4</a></sup> Sen: “Qani quloq sol, Men gapiraman. Seni so‘roq qilaman, javob ber”, — deding.</div>
  <div id="5"><sup><a href="https://www.kitobook.com/compare/book/18/42/5/" title="сравнение переводов, параллельные ссылки">5</a></sup> Sen haqingda birovlardan eshitgandim, Ammo endi ko‘zlarim bilan Seni ko‘rib turibman.</div>
  <div id="6"><sup><a href="https://www.kitobook.com/compare/book/18/42/6/" title="сравнение переводов, параллельные ссылки">6</a></sup> Shuning uchun endi aytganlarimni qaytib olaman, Boshimga tuprog‘u kul sochib, tavba qildim.</div>
  <div id="7"><sup><a href="https://www.kitobook.com/compare/book/18/42/7/" title="сравнение переводов, параллельные ссылки">7</a></sup> Ayubga gapirib bo‘lganidan keyin, Egamiz temonlik Elifazga shunday dedi: “Sen va ikki do‘stingdan juda qattiq g‘azabdaman, chunki sen Men haqimda to‘g‘ri so‘zlarni aytmading. Ayub esa to‘g‘ri gapirdi.</div>
  <div id="8"><sup><a href="https://www.kitobook.com/compare/book/18/42/8/" title="сравнение переводов, параллельные ссылки">8</a></sup> Endi yettita buqa va yettita qo‘chqor olib, Ayubning yoniga boringlar. O‘sha yerda o‘z gunohlaringiz uchun Menga kuydiriladigan qurbonlik keltiringlar. Ayub sizlar uchun ibodat qiladi. Men uning ibodatlarini qabul qilaman, sizlarga ahmoqligingizga loyiq jazo bermayman. Sizlar Men haqimda to‘g‘ri so‘zlarni gapirmadingiz. Ayub esa to‘g‘ri gapirdi.”</div>
  <div id="9"><sup><a href="https://www.kitobook.com/compare/book/18/42/9/" title="сравнение переводов, параллельные ссылки">9</a></sup> Shunday qilib, temonlik Elifaz, shuvaxlik Bildad va namaxlik Zo‘far borib, Egamizning aytganlarini qildilar. Egamiz Ayubning ibodatlarini qabul qildi.</div>
  <div id="10"><sup><a href="https://www.kitobook.com/compare/book/18/42/10/" title="сравнение переводов, параллельные ссылки">10</a></sup> Ayub o‘z do‘stlari uchun ibodat qilganidan keyin, Egamiz uning boyligini qayta tikladi. Unga oldingidan ikki baravar ko‘p baraka berdi.</div>
  <div id="11"><sup><a href="https://www.kitobook.com/compare/book/18/42/11/" title="сравнение переводов, параллельные ссылки">11</a></sup> Shunda Ayubning hamma aka–ukalari, opa– singillari, eski tanishlarining barchasi kelishdi. Uning uyida ziyofat qilishdi. Egamiz tomonidan yuborilgan kulfatlar uchun Ayubga hamdardlik bildirib, unga tasalli berishdi. Ularning har biri Ayubga bir bo‘lak kumush va tilla uzuk hadya qildi.</div>
  <div id="12"><sup><a href="https://www.kitobook.com/compare/book/18/42/12/" title="сравнение переводов, параллельные ссылки">12</a></sup> Ayubning qolgan umri davomida Egamiz unga oldingidan ham ko‘proq baraka berdi: bu davrda Ayubning o‘n to‘rt mingta qo‘ylari, olti mingta tuyasi, ming juft ho‘kizi va mingta eshagi bor edi.</div>
  <div id="13"><sup><a href="https://www.kitobook.com/compare/book/18/42/13/" title="сравнение переводов, параллельные ссылки">13</a></sup> Egamiz Ayubga yetti o‘g‘il va uch qiz ham berdi.</div>
  <div id="14"><sup><a href="https://www.kitobook.com/compare/book/18/42/14/" title="сравнение переводов, параллельные ссылки">14</a></sup> Ayub birinchi qiziga Yamima, ikkinchisiga Kaziyo, uchinchisiga esa Xaranxappux, deb ot qo‘ydi.</div>
  <div id="15"><sup><a href="https://www.kitobook.com/compare/book/18/42/15/" title="сравнение переводов, параллельные ссылки">15</a></sup> Butun yurtda Ayubning qizlariday go‘zal qizlar yo‘q edi. Ayub qizlariga ham aka–ukalari qatori meros berdi.</div>
  <div id="16"><sup><a href="https://www.kitobook.com/compare/book/18/42/16/" title="сравнение переводов, параллельные ссылки">16</a></sup> Shundan keyin Ayub yana bir yuz qirq yil yashadi. Farzandlar ko‘rdi, nabiralaru ularning farzandlarini ham ko‘rdi, hammasi bo‘lib to‘rt nasl ko‘rdi.</div>
  <div id="17"><sup><a href="https://www.kitobook.com/compare/book/18/42/17/" title="сравнение переводов, параллельные ссылки">17</a></sup> Shunday qilib, Ayub yoshini yashab, oshini oshab, uzoq umr ko‘rib, olamdan o‘tdi.</div>
</div>