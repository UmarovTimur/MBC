<div itemprop="articleBody" class="text">
  <div id="1"><sup><a href="https://www.kitobook.com/compare/book/18/04/1/" title="сравнение переводов, параллельные ссылки">1</a></sup> Shundan keyin temonlik Elifaz Ayubga shunday dedi:</div>
  <div id="2"><sup><a href="https://www.kitobook.com/compare/book/18/04/2/" title="сравнение переводов, параллельные ссылки">2</a></sup> “Bir gap aytsam, xafa bo‘lmaysanmi? Axir, kim gapirmay jim tura oladi?!</div>
  <div id="3"><sup><a href="https://www.kitobook.com/compare/book/18/04/3/" title="сравнение переводов, параллельные ссылки">3</a></sup> Sen ko‘plarga nasihat qilar eding. Ojizlarga yordam berar eding.</div>
  <div id="4"><sup><a href="https://www.kitobook.com/compare/book/18/04/4/" title="сравнение переводов, параллельные ссылки">4</a></sup> Qoqilganlarga so‘zlaring bilan dalda berarding, Og‘ir yuk ostida ezilganlarga kuch bag‘ishlarding.</div>
  <div id="5"><sup><a href="https://www.kitobook.com/compare/book/18/04/5/" title="сравнение переводов, параллельные ссылки">5</a></sup> Endi esa azob–uqubatga uchraganingda tushkunlikka tushyapsan, O‘z boshingga tushganlardan sarosimada o‘tiribsan.</div>
  <div id="6"><sup><a href="https://www.kitobook.com/compare/book/18/04/6/" title="сравнение переводов, параллельные ссылки">6</a></sup> Xudodan qo‘rqishing umiding bo‘lishi kerak emasmi?! Yo‘llaring to‘g‘riligi senga umid bag‘ishlamaydimi?!</div>
  <div id="7"><sup><a href="https://www.kitobook.com/compare/book/18/04/7/" title="сравнение переводов, параллельные ссылки">7</a></sup> O‘ylab ko‘rgin–chi, qachon aybsiz inson halok bo‘lgan?! Biror yerda solih kishi hech yo‘q qilinganmi?!</div>
  <div id="8"><sup><a href="https://www.kitobook.com/compare/book/18/04/8/" title="сравнение переводов, параллельные ссылки">8</a></sup> O‘z hayotimda ko‘rganman, kim yovuzlik, G‘am–g‘ussa eksa, xuddi o‘shani o‘radi.</div>
  <div id="9"><sup><a href="https://www.kitobook.com/compare/book/18/04/9/" title="сравнение переводов, параллельные ссылки">9</a></sup> Xudoning nafasi ularni o‘ldiradi, Xudoning g‘azabidan fosiqlar daf bo‘ladi.</div>
  <div id="10"><sup><a href="https://www.kitobook.com/compare/book/18/04/10/" title="сравнение переводов, параллельные ссылки">10</a></sup> Ularning shernikiday bo‘lgan ovozlarini Xudo o‘chiradi, O‘sha maxluqlarning tishlarini Xudo sindiradi.</div>
  <div id="11"><sup><a href="https://www.kitobook.com/compare/book/18/04/11/" title="сравнение переводов, параллельные ссылки">11</a></sup> O‘lja yo‘qligidan u sherlar halok bo‘ladi, Shervachchalari ham uzoqlarga tarqalib ketadi.”</div>
  <div id="12"><sup><a href="https://www.kitobook.com/compare/book/18/04/12/" title="сравнение переводов, параллельные ссылки">12</a></sup> “Menga bir so‘z yashirincha keldi, Qulog‘imga shivirlab eshitildi.</div>
  <div id="13"><sup><a href="https://www.kitobook.com/compare/book/18/04/13/" title="сравнение переводов, параллельные ссылки">13</a></sup> Insonlar chuqur uyquda bo‘lganda, Tashvishli tushlarda bu so‘z keldi.</div>
  <div id="14"><sup><a href="https://www.kitobook.com/compare/book/18/04/14/" title="сравнение переводов, параллельные ссылки">14</a></sup> Meni qo‘rquv–qaltiroq bosdi, Butun vujudim larzaga keldi.</div>
  <div id="15"><sup><a href="https://www.kitobook.com/compare/book/18/04/15/" title="сравнение переводов, параллельные ссылки">15</a></sup> Bir ruh yuzimni silab o‘tdi, Shunda tuklarim tikka bo‘lib ketdi.</div>
  <div id="16"><sup><a href="https://www.kitobook.com/compare/book/18/04/16/" title="сравнение переводов, параллельные ссылки">16</a></sup> Ruh to‘xtab, qimirlamay turdi, Ammo uni aniq ko‘rmadim. Ko‘z oldimda bir sharpa turar edi. Sukunat cho‘kdi, keyin bir ovoz eshitdim:</div>
  <div id="17"><sup><a href="https://www.kitobook.com/compare/book/18/04/17/" title="сравнение переводов, параллельные ссылки">17</a></sup> “Insonlar Xudoning oldida solih bo‘la oladimi?! Odamlar Yaratuvchisining oldida pok bo‘la oladimi?!</div>
  <div id="18"><sup><a href="https://www.kitobook.com/compare/book/18/04/18/" title="сравнение переводов, параллельные ссылки">18</a></sup> Axir, Xudo hatto O‘z farishtalariga ishonmaydi–ku, Ulardan ham ayb topadi–ku!</div>
  <div id="19"><sup><a href="https://www.kitobook.com/compare/book/18/04/19/" title="сравнение переводов, параллельные ссылки">19</a></sup> Shunday ekan, tuproqdan yaratilgan insonlardan, Loydan bino bo‘lgan, kuyaday eziladigan Odamlardan qanchalar ayb topadi?!</div>
  <div id="20"><sup><a href="https://www.kitobook.com/compare/book/18/04/20/" title="сравнение переводов, параллельные ссылки">20</a></sup> Axir, ular ertalab bor, Kechasi esa yo‘q bo‘lib ketadigan insonlar–ku! Ularning nomi abadiy o‘chib ketadi.</div>
  <div id="21"><sup><a href="https://www.kitobook.com/compare/book/18/04/21/" title="сравнение переводов, параллельные ссылки">21</a></sup> Chodirlarining arqonlari uzib tashlanadi, Ular donolikka yetishmay halok bo‘ladilar.”</div>
</div>