<div itemprop="articleBody" class="text">
  <div id="1"><sup><a href="https://www.kitobook.com/compare/book/18/36/1/" title="сравнение переводов, параллельные ссылки">1</a></sup> Elixu gapida davom etib shunday dedi:</div>
  <div id="2"><sup><a href="https://www.kitobook.com/compare/book/18/36/2/" title="сравнение переводов, параллельные ссылки">2</a></sup> “Yana bir oz sabr qiling, men sizlarga ko‘rsatay, Xudo tomonida turib gapiradigan gaplarim bor hali.</div>
  <div id="3"><sup><a href="https://www.kitobook.com/compare/book/18/36/3/" title="сравнение переводов, параллельные ссылки">3</a></sup> Mening bilimim juda ko‘p, Meni Yaratganning odil ekanligini sizlarga ko‘rsataman.</div>
  <div id="4"><sup><a href="https://www.kitobook.com/compare/book/18/36/4/" title="сравнение переводов, параллельные ссылки">4</a></sup> Rostini aytaman, so‘zlarim yolg‘on emas. Mana men, bilimi barkamol inson sizning oldingizdaman.</div>
  <div id="5"><sup><a href="https://www.kitobook.com/compare/book/18/36/5/" title="сравнение переводов, параллельные ссылки">5</a></sup> Xudo qudratlidir, Ammo U insonlardan nafratlanmaydi, Xudo qudratli va barqarordir.</div>
  <div id="6"><sup><a href="https://www.kitobook.com/compare/book/18/36/6/" title="сравнение переводов, параллельные ссылки">6</a></sup> Fosiqlarning yashashiga Xudo yo‘l qo‘ymaydi, Ezilganlarga esa adolat qiladi.</div>
  <div id="7"><sup><a href="https://www.kitobook.com/compare/book/18/36/7/" title="сравнение переводов, параллельные ссылки">7</a></sup> Solihlardan yuz o‘girmaydi, Solihlarni shohlar bilan birga taxtga chiqaradi, Ularni to abad yuksaltiradi.</div>
  <div id="8"><sup><a href="https://www.kitobook.com/compare/book/18/36/8/" title="сравнение переводов, параллельные ссылки">8</a></sup> Agar insonlar zanjirband bo‘lsa, Azob ularni iskanjaga olgan bo‘lsa,</div>
  <div id="9"><sup><a href="https://www.kitobook.com/compare/book/18/36/9/" title="сравнение переводов, параллельные ссылки">9</a></sup> Xudo ularning qilmishlariniyu gunohlarini o‘zlariga ko‘rsatadi, Ular mag‘rurlanib ketganlarini oshkor qiladi.</div>
  <div id="10"><sup><a href="https://www.kitobook.com/compare/book/18/36/10/" title="сравнение переводов, параллельные ссылки">10</a></sup> Yo‘l–yo‘riqlarini tinglashga majbur qiladi, Yovuzlikdan qaytishga amr qiladi.</div>
  <div id="11"><sup><a href="https://www.kitobook.com/compare/book/18/36/11/" title="сравнение переводов, параллельные ссылки">11</a></sup> Agar ular itoat etib, Xudoga xizmat qilsalar, Qolgan umrlarini farovonlikda o‘tkazadilar, Hayotlari rohatda o‘tadi.</div>
  <div id="12"><sup><a href="https://www.kitobook.com/compare/book/18/36/12/" title="сравнение переводов, параллельные ссылки">12</a></sup> Ammo itoat etmasalar, Ular o‘lim daryosiga g‘arq bo‘ladilar, Aql–idrokka erishmay, olamdan o‘tadilar.</div>
  <div id="13"><sup><a href="https://www.kitobook.com/compare/book/18/36/13/" title="сравнение переводов, параллельные ссылки">13</a></sup> Xudosizlar alamini ichiga yutib yuraveradilar, Xudo ularni kishanlasa ham yordam so‘ramaydilar.</div>
  <div id="14"><sup><a href="https://www.kitobook.com/compare/book/18/36/14/" title="сравнение переводов, параллельные ссылки">14</a></sup> Ular sajdagohlardagi fahshbozlar orasida, Yoshliklaridayoq vafot etadilar.</div>
  <div id="15"><sup><a href="https://www.kitobook.com/compare/book/18/36/15/" title="сравнение переводов, параллельные ссылки">15</a></sup> Xudo qiynalganlarni o‘sha azoblari orqali qutqaradi, Zulm va jabr–jafoga mubtalo qilib, ularning ko‘zlarini ochadi.</div>
  <div id="16"><sup><a href="https://www.kitobook.com/compare/book/18/36/16/" title="сравнение переводов, параллельные ссылки">16</a></sup> Xudo sizni ham darddan ozod qilib, Cheklanmagan kenglikka olib chiqadi, Dasturxoningiz noz–ne’matlar bilan to‘ladi.</div>
  <div id="17"><sup><a href="https://www.kitobook.com/compare/book/18/36/17/" title="сравнение переводов, параллельные ссылки">17</a></sup> Ammo siz hozir fosiqlarni hukm qilish bilan ovorasiz. Xayolingiz adolat va hukm bilan band.</div>
  <div id="18"><sup><a href="https://www.kitobook.com/compare/book/18/36/18/" title="сравнение переводов, параллельные ссылки">18</a></sup> Ehtiyot bo‘ling, yana birov sizni boylik bilan vasvasaga solmasin, Katta poralar sizni yo‘ldan urmasin.</div>
  <div id="19"><sup><a href="https://www.kitobook.com/compare/book/18/36/19/" title="сравнение переводов, параллельные ссылки">19</a></sup> Boyliklaringiz sizni kulfatdan qutqara olarmidi?! Qudratu–kuchingiz endi sizga yordam bera olarmidi?!</div>
  <div id="20"><sup><a href="https://www.kitobook.com/compare/book/18/36/20/" title="сравнение переводов, параллельные ссылки">20</a></sup> Tunni kutavermang, Axir, xalqlar kechasi yo‘q bo‘lib ketadilar–ku!</div>
  <div id="21"><sup><a href="https://www.kitobook.com/compare/book/18/36/21/" title="сравнение переводов, параллельные ссылки">21</a></sup> Hushyor bo‘ling! Fosiqlikka yuz burmang, Axir, dard sizni fosiqlikdan saqlash uchun yuborilgan–ku.</div>
  <div id="22"><sup><a href="https://www.kitobook.com/compare/book/18/36/22/" title="сравнение переводов, параллельные ссылки">22</a></sup> Xudo O‘z qudrati tufayli yuksakdir! Unga o‘xshash ustoz bormi?</div>
  <div id="23"><sup><a href="https://www.kitobook.com/compare/book/18/36/23/" title="сравнение переводов, параллельные ссылки">23</a></sup> Kim Xudoga yo‘l ko‘rsata olardi?! Kim Unga: “Qilganlaring noto‘g‘ri”, deya oladi?!</div>
  <div id="24"><sup><a href="https://www.kitobook.com/compare/book/18/36/24/" title="сравнение переводов, параллельные ссылки">24</a></sup> Xudo qilgan ishlari uchun Insonlar Uni madh qiladilar, Siz ham doimo ularga jo‘r bo‘ling.</div>
  <div id="25"><sup><a href="https://www.kitobook.com/compare/book/18/36/25/" title="сравнение переводов, параллельные ссылки">25</a></sup> Butun inson zoti Uning ishlarini ko‘rgan, Hamma uzoqdan turib kuzatadi.</div>
  <div id="26"><sup><a href="https://www.kitobook.com/compare/book/18/36/26/" title="сравнение переводов, параллельные ссылки">26</a></sup> Xudo qanchalar buyuk! Uning buyukligiga aqlimiz yetmaydi, Xudoning umrini hisoblaydigan sonning o‘zi yo‘q.</div>
  <div id="27"><sup><a href="https://www.kitobook.com/compare/book/18/36/27/" title="сравнение переводов, параллельные ссылки">27</a></sup> U suv tomchilarini yig‘ib, Ularni yomg‘irga aylantiradi.</div>
  <div id="28"><sup><a href="https://www.kitobook.com/compare/book/18/36/28/" title="сравнение переводов, параллельные ссылки">28</a></sup> Bulutlardan yomg‘ir yog‘diradi, Odamzod bundan bahramand bo‘ladi.</div>
  <div id="29"><sup><a href="https://www.kitobook.com/compare/book/18/36/29/" title="сравнение переводов, параллельные ссылки">29</a></sup> Xudo qanday qilib bulutlarni yurg‘izishini Yoki O‘z maskanidan turib, momaqaldiroqni qanday gumburlatishini Kim ham tushuna oladi?</div>
  <div id="30"><sup><a href="https://www.kitobook.com/compare/book/18/36/30/" title="сравнение переводов, параллельные ссылки">30</a></sup> Mana, qaranglar, Xudo shunday chaqmoq chaqtiradiki, Hatto dengiz tubi ham yorishib ketadi.</div>
  <div id="31"><sup><a href="https://www.kitobook.com/compare/book/18/36/31/" title="сравнение переводов, параллельные ссылки">31</a></sup> Xudo O‘z qudratli ishlari bilan xalqlarni boshqaradi, Ularga farovonlik ato qiladi.</div>
  <div id="32"><sup><a href="https://www.kitobook.com/compare/book/18/36/32/" title="сравнение переводов, параллельные ссылки">32</a></sup> Chaqmoqni qo‘liga olib, Belgilagan joyiga borib urishni amr qiladi.</div>
  <div id="33"><sup><a href="https://www.kitobook.com/compare/book/18/36/33/" title="сравнение переводов, параллельные ссылки">33</a></sup> Bo‘ron kelayotganini momaqaldiroq bildirib turadi, Hatto chorva ham oldindan sezadi.</div>
</div>