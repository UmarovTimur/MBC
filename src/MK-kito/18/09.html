<div itemprop="articleBody" class="text">
  <div id="1"><sup><a href="https://www.kitobook.com/compare/book/18/09/1/" title="сравнение переводов, параллельные ссылки">1</a></sup> Ayub javob berib, shunday dedi:</div>
  <div id="2"><sup><a href="https://www.kitobook.com/compare/book/18/09/2/" title="сравнение переводов, параллельные ссылки">2</a></sup> “Ha, bilaman, aytganlaringning hammasi to‘g‘ri, Lekin qanday qilib inson Xudoning nazarida haq bo‘la oladi?</div>
  <div id="3"><sup><a href="https://www.kitobook.com/compare/book/18/09/3/" title="сравнение переводов, параллельные ссылки">3</a></sup> Agar biror inson Xudo bilan bahsga kirishsa, U Xudoning mingta savolidan bittasiga ham javob bera olmasdi.</div>
  <div id="4"><sup><a href="https://www.kitobook.com/compare/book/18/09/4/" title="сравнение переводов, параллельные ссылки">4</a></sup> Ha, Xudo dono va qudratlidir, Kim Xudoga qarshi chiqib, Undan ustun bo‘lgan?!</div>
  <div id="5"><sup><a href="https://www.kitobook.com/compare/book/18/09/5/" title="сравнение переводов, параллельные ссылки">5</a></sup> Xudo ogohlantirmay tog‘larni ag‘daradi, G‘azab alangasida ularni yiqitadi.</div>
  <div id="6"><sup><a href="https://www.kitobook.com/compare/book/18/09/6/" title="сравнение переводов, параллельные ссылки">6</a></sup> Yerni joyidan qo‘zg‘atib, silkitadi, Zamin ustunlarini titratadi.</div>
  <div id="7"><sup><a href="https://www.kitobook.com/compare/book/18/09/7/" title="сравнение переводов, параллельные ссылки">7</a></sup> Quyoshga amr bersa, u nur sochmaydi, Yulduzlarning nurini o‘chirishga qodir Xudo U.</div>
  <div id="8"><sup><a href="https://www.kitobook.com/compare/book/18/09/8/" title="сравнение переводов, параллельные ссылки">8</a></sup> Uning O‘zi samoni yoygan, Dengiz to‘lqinlarini toptab yuradi.</div>
  <div id="9"><sup><a href="https://www.kitobook.com/compare/book/18/09/9/" title="сравнение переводов, параллельные ссылки">9</a></sup> Hulkar yulduzini, Katta ayiq burji va Parvin yulduzlarini, Butun janubdagi yulduz turkumlarini yaratgan Xudodir U.</div>
  <div id="10"><sup><a href="https://www.kitobook.com/compare/book/18/09/10/" title="сравнение переводов, параллельные ссылки">10</a></sup> Inson aqli bovar qilmaydigan buyuk ishlar qiladi Xudo, U qilgan mo‘jizalarning son–sanog‘i yo‘qdir.</div>
  <div id="11"><sup><a href="https://www.kitobook.com/compare/book/18/09/11/" title="сравнение переводов, параллельные ссылки">11</a></sup> U yonginamdan o‘tib ketsa ham, Men Uni ko‘ra olmayman. O‘z yo‘lida davom etib ketaveradi, Uning o‘tganini payqamay qolaman.</div>
  <div id="12"><sup><a href="https://www.kitobook.com/compare/book/18/09/12/" title="сравнение переводов, параллельные ссылки">12</a></sup> U olib qo‘yaman, desa, kim to‘xtata oladi?! Kim Undan: “Nima qilyapsan?” deb so‘ray oladi?!</div>
  <div id="13"><sup><a href="https://www.kitobook.com/compare/book/18/09/13/" title="сравнение переводов, параллельные ссылки">13</a></sup> Xudo O‘z g‘azabini tutib turmaydi, Hatto maxluq Rahob yordamchilari Uning oyog‘i ostida qaltiraydi.</div>
  <div id="14"><sup><a href="https://www.kitobook.com/compare/book/18/09/14/" title="сравнение переводов, параллельные ссылки">14</a></sup> Men kim bo‘libmanki, Unga javob bera olsam, U bilan bahslashish uchun kerakli so‘zlar tilimga kelsa?!</div>
  <div id="15"><sup><a href="https://www.kitobook.com/compare/book/18/09/15/" title="сравнение переводов, параллельные ссылки">15</a></sup> Aybsiz bo‘lsam ham, Unga javob bera olmagan bo‘lardim, Hakamdan faqat rahm–shafqat tilagan bo‘lardim.</div>
  <div id="16"><sup><a href="https://www.kitobook.com/compare/book/18/09/16/" title="сравнение переводов, параллельные ссылки">16</a></sup> Agar Uni chaqirsam, U menga javob bersa ham, Gaplarimga quloq solishiga ishonmayman.</div>
  <div id="17"><sup><a href="https://www.kitobook.com/compare/book/18/09/17/" title="сравнение переводов, параллельные ссылки">17</a></sup> Xudo bo‘ron chaqirib, meni ezmoqda, Hech bir sababsiz yaralarimni ko‘paytirmoqda.</div>
  <div id="18"><sup><a href="https://www.kitobook.com/compare/book/18/09/18/" title="сравнение переводов, параллельные ссылки">18</a></sup> Nafasimni rostlab olishga ham imkon bermayapti, Yuragimni qayg‘uga to‘ldiryapti.</div>
  <div id="19"><sup><a href="https://www.kitobook.com/compare/book/18/09/19/" title="сравнение переводов, параллельные ссылки">19</a></sup> Agar kuch sinalsa, albatta U eng kuchlisi bo‘lib chiqadi. Odillik masalasida esa kim Uni mahkamaga chaqirib keladi?!</div>
  <div id="20"><sup><a href="https://www.kitobook.com/compare/book/18/09/20/" title="сравнение переводов, параллельные ссылки">20</a></sup> Gunohsiz bo‘lsam ham, o‘z og‘zim meni aybdor, deb topadi, Aybsiz bo‘lsam ham, o‘z og‘zim meni egri, deb hukm qiladi.</div>
  <div id="21"><sup><a href="https://www.kitobook.com/compare/book/18/09/21/" title="сравнение переводов, параллельные ссылки">21</a></sup> Aybsizman, ammo menga baribir, O‘z hayotimdan nafratlanyapman.</div>
  <div id="22"><sup><a href="https://www.kitobook.com/compare/book/18/09/22/" title="сравнение переводов, параллельные ссылки">22</a></sup> Eh, hammasi baribir ekan, shuning uchun ham: “U aybsizni ham, fosiqni ham halok qiladi”, deb aytaman.</div>
  <div id="23"><sup><a href="https://www.kitobook.com/compare/book/18/09/23/" title="сравнение переводов, параллельные ссылки">23</a></sup> Kulfat kutilmaganda odamga o‘lim keltirsa, Aybsizning boshiga tushgan ofatdan Xudo kuladi.</div>
  <div id="24"><sup><a href="https://www.kitobook.com/compare/book/18/09/24/" title="сравнение переводов, параллельные ссылки">24</a></sup> Butun yer yuzi fosiqlar qo‘lida, Xudo hakamlarning ko‘zlarini bog‘lab qo‘ygan. Agar U bog‘lamagan bo‘lsa, Yana kim bog‘lagan bo‘lishi mumkin?!</div>
  <div id="25"><sup><a href="https://www.kitobook.com/compare/book/18/09/25/" title="сравнение переводов, параллельные ссылки">25</a></sup> Hayotim chopog‘on kishidan ham tezroq o‘tib ketadi. Shunchalik tezki, hech farog‘at ko‘rmay o‘tib ketaman.</div>
  <div id="26"><sup><a href="https://www.kitobook.com/compare/book/18/09/26/" title="сравнение переводов, параллельные ссылки">26</a></sup> Umrim tez suzadigan qayiqlarday ko‘zga ko‘rinmay ketadi, O‘z o‘ljasiga tashlangan burgutday tezdir.</div>
  <div id="27"><sup><a href="https://www.kitobook.com/compare/book/18/09/27/" title="сравнение переводов, параллельные ссылки">27</a></sup> “Endi hech nolimayman, Qayg‘uli chehram yorishsin, Xursand bo‘lay”, degim keladi,</div>
  <div id="28"><sup><a href="https://www.kitobook.com/compare/book/18/09/28/" title="сравнение переводов, параллельные ссылки">28</a></sup> Lekin yanada ko‘proq keladigan g‘am– alamdan qo‘rqaman. Axir, Sen meni aybsiz hisoblamaysan.</div>
  <div id="29"><sup><a href="https://www.kitobook.com/compare/book/18/09/29/" title="сравнение переводов, параллельные ссылки">29</a></sup> Modomiki, aybdor ekanman, Harakat qilishimdan nima foyda bor?</div>
  <div id="30"><sup><a href="https://www.kitobook.com/compare/book/18/09/30/" title="сравнение переводов, параллельные ссылки">30</a></sup> Qor suvida cho‘milib, Qo‘llarimni sovun bilan yuvsam–da,</div>
  <div id="31"><sup><a href="https://www.kitobook.com/compare/book/18/09/31/" title="сравнение переводов, параллельные ссылки">31</a></sup> Ey Xudo, Sen meni loy chuqurga tashlaysan, Hatto kiyimlarim ham mendan nafratlanadi.</div>
  <div id="32"><sup><a href="https://www.kitobook.com/compare/book/18/09/32/" title="сравнение переводов, параллельные ссылки">32</a></sup> Xudo inson emaski, men U bilan bahslashsam, Men bilan da’volashgin, deb Uni chaqirsam.</div>
  <div id="33"><sup><a href="https://www.kitobook.com/compare/book/18/09/33/" title="сравнение переводов, параллельные ссылки">33</a></sup> Ikkimiz oramizda hakam yo‘qki, Bizni ajrim qilsa.</div>
  <div id="34"><sup><a href="https://www.kitobook.com/compare/book/18/09/34/" title="сравнение переводов, параллельные ссылки">34</a></sup> Hakam bo‘lganda, Xudoning tayog‘ini ustimdan olib tashlagan bo‘lardi, O‘shanda Xudo meni boshqa dahshatga solmasdi.</div>
  <div id="35"><sup><a href="https://www.kitobook.com/compare/book/18/09/35/" title="сравнение переводов, параллельные ссылки">35</a></sup> Qo‘rqmasdan Unga gapira olgan bo‘lardim, Lekin hozirgi ahvolimda unday qilolmayman.</div>
</div>