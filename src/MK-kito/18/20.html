<div itemprop="articleBody" class="text">
  <div id="1"><sup><a href="https://www.kitobook.com/compare/book/18/20/1/" title="сравнение переводов, параллельные ссылки">1</a></sup> Namaxlik Zo‘far shunday dedi:</div>
  <div id="2"><sup><a href="https://www.kitobook.com/compare/book/18/20/2/" title="сравнение переводов, параллельные ссылки">2</a></sup> “Gaplaring meni bezovta qildi, Endi gapirmasam bo‘lmaydi.</div>
  <div id="3"><sup><a href="https://www.kitobook.com/compare/book/18/20/3/" title="сравнение переводов, параллельные ссылки">3</a></sup> Tanbehlaring bilan meni haqoratlading, Lekin endi ongim javob ber, deb undayapti.</div>
  <div id="4"><sup><a href="https://www.kitobook.com/compare/book/18/20/4/" title="сравнение переводов, параллельные ссылки">4</a></sup> O‘tmishdan bilmaysanmi?! Axir, insonlar yer yuziga joylashtirilgandan beri,</div>
  <div id="5"><sup><a href="https://www.kitobook.com/compare/book/18/20/5/" title="сравнение переводов, параллельные ссылки">5</a></sup> Fosiqlarning shodligi uzoqqa cho‘zilmaydi–ku, Betavfiqlarning quvonchi bir lahzalik–ku!</div>
  <div id="6"><sup><a href="https://www.kitobook.com/compare/book/18/20/6/" title="сравнение переводов, параллельные ссылки">6</a></sup> Takabburliklari samoga yetsa ham, Boshlari bulutlarga tegsa ham,</div>
  <div id="7"><sup><a href="https://www.kitobook.com/compare/book/18/20/7/" title="сравнение переводов, параллельные ссылки">7</a></sup> O‘zlarining axlatiday butunlay yo‘q bo‘lib ketadi. Ularni oldin ko‘rganlar: “Qani endi ular?” deb so‘raydilar.</div>
  <div id="8"><sup><a href="https://www.kitobook.com/compare/book/18/20/8/" title="сравнение переводов, параллельные ссылки">8</a></sup> Fosiqlar tushday o‘tib ketadilar, ularni topib bo‘lmaydi. Kechasi ko‘ringan sharpaday g‘oyib bo‘ladilar.</div>
  <div id="9"><sup><a href="https://www.kitobook.com/compare/book/18/20/9/" title="сравнение переводов, параллельные ссылки">9</a></sup> Ha, fosiqlarni ko‘rganlar ularni boshqa ko‘rmaydilar, Makonlari endi ularni tanimaydi.</div>
  <div id="10"><sup><a href="https://www.kitobook.com/compare/book/18/20/10/" title="сравнение переводов, параллельные ссылки">10</a></sup> Fosiqlarning farzandlari kambag‘allardan muruvvat kutadilar, O‘z qo‘llari bilan tortib olgan boyliklarini qaytarib beradilar.</div>
  <div id="11"><sup><a href="https://www.kitobook.com/compare/book/18/20/11/" title="сравнение переводов, параллельные ссылки">11</a></sup> Fosiqlar yosh va kuchli edi, Endi suyaklari tuproqda yotadi.</div>
  <div id="12"><sup><a href="https://www.kitobook.com/compare/book/18/20/12/" title="сравнение переводов, параллельные ссылки">12</a></sup> Fosiqlik ularning og‘izlarida shirin tuyuldi, Shuning uchun fosiqlikni Tillarining tagiga solib, so‘rib o‘tiribdilar.</div>
  <div id="13"><sup><a href="https://www.kitobook.com/compare/book/18/20/13/" title="сравнение переводов, параллельные ссылки">13</a></sup> Fosiqlikni tashlagisi kelmay, Og‘zilarida ushlab tursalar ham,</div>
  <div id="14"><sup><a href="https://www.kitobook.com/compare/book/18/20/14/" title="сравнение переводов, параллельные ссылки">14</a></sup> O‘sha yeganlari qornilarida achchiq bo‘ladi, Ilonlarning zahriga aylanadi.</div>
  <div id="15"><sup><a href="https://www.kitobook.com/compare/book/18/20/15/" title="сравнение переводов, параллельные ссылки">15</a></sup> Boyliklarni yutib, qaytib qusadilar, Qornilaridan bo‘lsa ham, Xudo qaytarib olib qo‘yadi.</div>
  <div id="16"><sup><a href="https://www.kitobook.com/compare/book/18/20/16/" title="сравнение переводов, параллельные ссылки">16</a></sup> Ular kobra ilonlarning zaharini so‘radilar, Zaharli ilon ularni o‘ldiradi.</div>
  <div id="17"><sup><a href="https://www.kitobook.com/compare/book/18/20/17/" title="сравнение переводов, параллельные ссылки">17</a></sup> Endi fosiqlar oqar daryolardan — sut va asal oqadigan irmoqlardan zavq olmaydilar.</div>
  <div id="18"><sup><a href="https://www.kitobook.com/compare/book/18/20/18/" title="сравнение переводов, параллельные ссылки">18</a></sup> Zahmat bilan topganlaridan bahramand bo‘lmaydilar. Savdo–sotiq qilib topganlarining gashtini surmaydilar.</div>
  <div id="19"><sup><a href="https://www.kitobook.com/compare/book/18/20/19/" title="сравнение переводов, параллельные ссылки">19</a></sup> Axir, fosiqlar kambag‘allarga zulm qilib, Bo‘lganicha bo‘lsin, deb tashlab ketgandilar. O‘zlari qurmagan uylarni kambag‘allardan tortib olgandilar.</div>
  <div id="20"><sup><a href="https://www.kitobook.com/compare/book/18/20/20/" title="сравнение переводов, параллельные ссылки">20</a></sup> Ular nafs balosiga uchragan, hech qachon qoniqmaydilar. Orzu–havas qilib yiqqan boyliklari ularni qutqarmaydi.</div>
  <div id="21"><sup><a href="https://www.kitobook.com/compare/book/18/20/21/" title="сравнение переводов, параллельные ссылки">21</a></sup> Ular hech narsa qoldirmay, yeb bitirgandi. Shuning uchun farovonligi uzoqqa cho‘zilmaydi.</div>
  <div id="22"><sup><a href="https://www.kitobook.com/compare/book/18/20/22/" title="сравнение переводов, параллельные ссылки">22</a></sup> Farovonlik davrida ham ular g‘am–tashvishga to‘ladilar. Ularning boshiga ofatu kulfatlar tushadi.</div>
  <div id="23"><sup><a href="https://www.kitobook.com/compare/book/18/20/23/" title="сравнение переводов, параллельные ссылки">23</a></sup> Fosiqlar qorinlarini to‘ydirib bo‘lganlarida, Xudo ularga bor g‘azabini sochadi. Ularning ustiga O‘z zarbalarini yog‘diradi.</div>
  <div id="24"><sup><a href="https://www.kitobook.com/compare/book/18/20/24/" title="сравнение переводов, параллельные ссылки">24</a></sup> Fosiqlar temir quroldan qochsalar, Bronza nayza ularni teshib o‘tadi.</div>
  <div id="25"><sup><a href="https://www.kitobook.com/compare/book/18/20/25/" title="сравнение переводов, параллельные ссылки">25</a></sup> Nayza ularning tanalaridan sug‘urib olinadi, Ha, yaltiroq nayza ularning jigarlaridan tortib chiqariladi, Ularni vahima qamrab oladi.</div>
  <div id="26"><sup><a href="https://www.kitobook.com/compare/book/18/20/26/" title="сравнение переводов, параллельные ссылки">26</a></sup> Ularning xazinalari zulmatda yo‘q bo‘lib ketadi. Inson yoqmagan olov ularni yutib yuboradi, Olov fosiqlarning chodiriyu undagi bor narsasini yo‘q qiladi.</div>
  <div id="27"><sup><a href="https://www.kitobook.com/compare/book/18/20/27/" title="сравнение переводов, параллельные ссылки">27</a></sup> Samo ularning aybini ko‘rsatadi, Yer ularga qarshi guvohlik beradi.</div>
  <div id="28"><sup><a href="https://www.kitobook.com/compare/book/18/20/28/" title="сравнение переводов, параллельные ссылки">28</a></sup> Xudoning g‘azabi kelgan kuni Uyidagilarni sel oqizib ketadi.</div>
  <div id="29"><sup><a href="https://www.kitobook.com/compare/book/18/20/29/" title="сравнение переводов, параллельные ссылки">29</a></sup> Xudo fosiqlarga bergan ulush ana shulardir, Xudoning ularga tayinlagan nasibasi mana shudir.”</div>
</div>