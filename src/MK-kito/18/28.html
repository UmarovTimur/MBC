<div itemprop="articleBody" class="text">
  <div id="1"><sup><a href="https://www.kitobook.com/compare/book/18/28/1/" title="сравнение переводов, параллельные ссылки">1</a></sup> Mana, kumush qazib olinadigan konlar bor, Tilla tozalanadigan joylar ham bor.</div>
  <div id="2"><sup><a href="https://www.kitobook.com/compare/book/18/28/2/" title="сравнение переводов, параллельные ссылки">2</a></sup> Temirni yerdan qazib olishadi, Toshlarni eritib, mis ajratib olishadi.</div>
  <div id="3"><sup><a href="https://www.kitobook.com/compare/book/18/28/3/" title="сравнение переводов, параллельные ссылки">3</a></sup> Inson qorong‘i konlarga chiroq bilan kiradi, Hatto yer ostining eng chet joylarini ham qaziydi. Yerning qop–qorong‘u joylarigacha borib, Temir va mis qidiradi.</div>
  <div id="4"><sup><a href="https://www.kitobook.com/compare/book/18/28/4/" title="сравнение переводов, параллельные ссылки">4</a></sup> U odamzod yashaydigan joylardan uzoqda, Inson qadam bosmaydigan yerlarda konlar qaziydi. Odamzoddan uzoq joylarda arqonlarga osilib, chuqurlarga tushadi.</div>
  <div id="5"><sup><a href="https://www.kitobook.com/compare/book/18/28/5/" title="сравнение переводов, параллельные ссылки">5</a></sup> Mana, donu non yerdan unib chiqadi, Ammo yer osti esa yondirilganday alg‘ov– dalg‘ov bo‘lib yotibdi.</div>
  <div id="6"><sup><a href="https://www.kitobook.com/compare/book/18/28/6/" title="сравнение переводов, параллельные ссылки">6</a></sup> Yerdagi toshlardan zangori yoqutlar chiqadi, Tuprog‘ida tilla bor.</div>
  <div id="7"><sup><a href="https://www.kitobook.com/compare/book/18/28/7/" title="сравнение переводов, параллельные ссылки">7</a></sup> Hech bir quzg‘un konlarning yashirin so‘qmoqlarini bilmaydi, Hech bir burgutning ko‘zlari u joylarni ko‘rmagan.</div>
  <div id="8"><sup><a href="https://www.kitobook.com/compare/book/18/28/8/" title="сравнение переводов, параллельные ссылки">8</a></sup> Yovvoyi hayvonlar u yerlarga oyoq bosmagan, Sherlar ham u yerlardan yurmagan.</div>
  <div id="9"><sup><a href="https://www.kitobook.com/compare/book/18/28/9/" title="сравнение переводов, параллельные ссылки">9</a></sup> Inson qoyalarni o‘yadi, Tog‘larni tag–tugi bilan qo‘porib tashlaydi.</div>
  <div id="10"><sup><a href="https://www.kitobook.com/compare/book/18/28/10/" title="сравнение переводов, параллельные ссылки">10</a></sup> Qoyalar orasidan yo‘llar ochadi, Inson ko‘zlari hamma bebaho xazinalarni ko‘radi.</div>
  <div id="11"><sup><a href="https://www.kitobook.com/compare/book/18/28/11/" title="сравнение переводов, параллельные ссылки">11</a></sup> Inson daryolarning manbaini topadi, Yashirin xazinalarni yorug‘likka olib chiqadi.</div>
  <div id="12"><sup><a href="https://www.kitobook.com/compare/book/18/28/12/" title="сравнение переводов, параллельные ссылки">12</a></sup> Ammo donolikni qayerdan topsa bo‘ladi?! Idrokning manbayi qayerda ekan?!</div>
  <div id="13"><sup><a href="https://www.kitobook.com/compare/book/18/28/13/" title="сравнение переводов, параллельные ссылки">13</a></sup> Odamzod donolikning qayerda ekanligini bilmaydi, Chunki yorug‘ yer yuzida donolik topilmaydi.</div>
  <div id="14"><sup><a href="https://www.kitobook.com/compare/book/18/28/14/" title="сравнение переводов, параллельные ссылки">14</a></sup> Tubsiz suvlar, donolik bizda emas, deydilar, Dengiz ham, mening ichimda u yo‘q, deb aytar.</div>
  <div id="15"><sup><a href="https://www.kitobook.com/compare/book/18/28/15/" title="сравнение переводов, параллельные ссылки">15</a></sup> Donolikni tillaga sotib olib bo‘lmaydi, Uning narxini kumush bilan o‘lchab bo‘lmaydi.</div>
  <div id="16"><sup><a href="https://www.kitobook.com/compare/book/18/28/16/" title="сравнение переводов, параллельные ссылки">16</a></sup> Donolik Ofir tillasiyu aqiq toshlar, Zangori yoqutlar bilan ham sotib olinmaydi.</div>
  <div id="17"><sup><a href="https://www.kitobook.com/compare/book/18/28/17/" title="сравнение переводов, параллельные ссылки">17</a></sup> Tilla ham, billur ham donolikka teng kelmaydi, Donolikni toza tilla taqinchoqlarga almashtirib bo‘lmaydi.</div>
  <div id="18"><sup><a href="https://www.kitobook.com/compare/book/18/28/18/" title="сравнение переводов, параллельные ссылки">18</a></sup> Donolikning qadri gavhardan ham balanddir Marjon va javohirlar uning oldida qadrsizdir.</div>
  <div id="19"><sup><a href="https://www.kitobook.com/compare/book/18/28/19/" title="сравнение переводов, параллельные ссылки">19</a></sup> Habashistonning javohiri ham unga teng kelolmaydi, Eng sof tilla bilan ham donolikni sotib olib bo‘lmaydi.</div>
  <div id="20"><sup><a href="https://www.kitobook.com/compare/book/18/28/20/" title="сравнение переводов, параллельные ссылки">20</a></sup> Shunday ekan, donolik qayerdan kelib chiqadi? Idrokning manbayi qayerda?</div>
  <div id="21"><sup><a href="https://www.kitobook.com/compare/book/18/28/21/" title="сравнение переводов, параллельные ссылки">21</a></sup> U barcha jonzotlarning ko‘zlaridan yashirilgan, Hatto osmondagi qushlardan ham berkitilgan.</div>
  <div id="22"><sup><a href="https://www.kitobook.com/compare/book/18/28/22/" title="сравнение переводов, параллельные ссылки">22</a></sup> Hatto Halokat va O‘lim ham, Biz donolik haqida faqat eshitganmiz, deb aytadi.</div>
  <div id="23"><sup><a href="https://www.kitobook.com/compare/book/18/28/23/" title="сравнение переводов, параллельные ссылки">23</a></sup> Donolikka olib boradigan yo‘lni Xudo biladi, Donolikning maskanini faqatgina U biladi.</div>
  <div id="24"><sup><a href="https://www.kitobook.com/compare/book/18/28/24/" title="сравнение переводов, параллельные ссылки">24</a></sup> Zotan Xudo yerning to‘rt tomonini ham ko‘rib turadi, Falak ostidagi hamma narsani kuzatib turadi.</div>
  <div id="25"><sup><a href="https://www.kitobook.com/compare/book/18/28/25/" title="сравнение переводов, параллельные ссылки">25</a></sup> Xudo shamolga kuch bergan, Dengizning hajmini belgilagan.</div>
  <div id="26"><sup><a href="https://www.kitobook.com/compare/book/18/28/26/" title="сравнение переводов, параллельные ссылки">26</a></sup> Yomg‘irning qayerga yog‘ishini U ko‘rsatib bergan, Chaqmoq uchun yo‘llarni belgilagan.</div>
  <div id="27"><sup><a href="https://www.kitobook.com/compare/book/18/28/27/" title="сравнение переводов, параллельные ссылки">27</a></sup> O‘shanda Xudo donolikka qaradi–da, Donolikning qadrini belgiladi. Uni tekshirib ko‘rib, barqaror qildi.</div>
  <div id="28"><sup><a href="https://www.kitobook.com/compare/book/18/28/28/" title="сравнение переводов, параллельные ссылки">28</a></sup> Xudo odamzodga shunday dedi: “Men, Rabbingizdan qo‘rqish donolikdir, Fosiqlikdan yuz o‘girish idrokdandir.”</div>
</div>