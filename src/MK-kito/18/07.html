<div itemprop="articleBody" class="text">
  <div id="1"><sup><a href="https://www.kitobook.com/compare/book/18/07/1/" title="сравнение переводов, параллельные ссылки">1</a></sup> “Insonning yerdagi mehnati mashaqqatli–ku! Uning kunlari mardikorning kuniga o‘xshaydi– ku!</div>
  <div id="2"><sup><a href="https://www.kitobook.com/compare/book/18/07/2/" title="сравнение переводов, параллельные ссылки">2</a></sup> Ha, inson soyani qo‘msagan qulga o‘xshaydi! O‘z haqini kutgan mardikordaydir u!</div>
  <div id="3"><sup><a href="https://www.kitobook.com/compare/book/18/07/3/" title="сравнение переводов, параллельные ссылки">3</a></sup> Menga ham maqsadsizlikka to‘la oylar, Qayg‘uga to‘la tunlar berilgan.</div>
  <div id="4"><sup><a href="https://www.kitobook.com/compare/book/18/07/4/" title="сравнение переводов, параллельные ссылки">4</a></sup> Yotganimda: “Qachon tong otarkan?” — deyman, Lekin tun juda cho‘zilib ketadi, Tong otguncha ag‘nab chiqaman.</div>
  <div id="5"><sup><a href="https://www.kitobook.com/compare/book/18/07/5/" title="сравнение переводов, параллельные ссылки">5</a></sup> Tanamni qurt va yara bosib ketgan, Terim yorilib, yiringlab ketgan.</div>
  <div id="6"><sup><a href="https://www.kitobook.com/compare/book/18/07/6/" title="сравнение переводов, параллельные ссылки">6</a></sup> Kunlarim bo‘zchining mokisidan ham tezroq o‘tadi, Aslo umid bag‘ishlamay o‘tib ketaveradi.</div>
  <div id="7"><sup><a href="https://www.kitobook.com/compare/book/18/07/7/" title="сравнение переводов, параллельные ссылки">7</a></sup> Ey, Xudoyim, hayotim bir nafasday ekanligini yodingda tut, Ko‘zlarim endi hech qachon yaxshilikni ko‘rmaydi.</div>
  <div id="8"><sup><a href="https://www.kitobook.com/compare/book/18/07/8/" title="сравнение переводов, параллельные ссылки">8</a></sup> Hozir meni ko‘rib turibsan, lekin bu uzoqqa cho‘zilmas, Meni qidirasan, lekin men o‘shanda bo‘lmayman.</div>
  <div id="9"><sup><a href="https://www.kitobook.com/compare/book/18/07/9/" title="сравнение переводов, параллельные ссылки">9</a></sup> Bulut tarqalib, yo‘q bo‘lib ketadi. Xuddi shunga o‘xshab, o‘liklar diyoriga ketganlar qaytib kelmaydi.</div>
  <div id="10"><sup><a href="https://www.kitobook.com/compare/book/18/07/10/" title="сравнение переводов, параллельные ссылки">10</a></sup> Ular uylariga qaytib kelmaydilar, O‘z yashagan joylarida ularni bilmaydilar.</div>
  <div id="11"><sup><a href="https://www.kitobook.com/compare/book/18/07/11/" title="сравнение переводов, параллельные ссылки">11</a></sup> Shuning uchun jim bo‘lmay, O‘z dardimni bayon qilaman, Alam–hasratda shikoyat qilaman.</div>
  <div id="12"><sup><a href="https://www.kitobook.com/compare/book/18/07/12/" title="сравнение переводов, параллельные ссылки">12</a></sup> Ey Xudoyim! Nima uchun ustimdan qo‘riqchi qo‘yding? Men dengizmanmi yoki dengiz maxluqimanmi?</div>
  <div id="13"><sup><a href="https://www.kitobook.com/compare/book/18/07/13/" title="сравнение переводов, параллельные ссылки">13</a></sup> “To‘shagim menga tasalli berar, Uyqu dardimni yengillashtirar”, — desam,</div>
  <div id="14"><sup><a href="https://www.kitobook.com/compare/book/18/07/14/" title="сравнение переводов, параллельные ссылки">14</a></sup> Tushlar orqali meni qo‘rqitasan, Vahiylar orqali dahshatga solasan.</div>
  <div id="15"><sup><a href="https://www.kitobook.com/compare/book/18/07/15/" title="сравнение переводов, параллельные ссылки">15</a></sup> Shunda men, qani endi bo‘g‘ilib qo‘ya qolsam, deyman, Axir, shu jismimda yashashdan ko‘ra, o‘lim afzalroq.</div>
  <div id="16"><sup><a href="https://www.kitobook.com/compare/book/18/07/16/" title="сравнение переводов, параллельные ссылки">16</a></sup> Hayotimdan nafratlanyapman, abadiy yashamayman. Hayotim bir nafasday bo‘lsa o‘zi, meni tinch qo‘ygin, axir!</div>
  <div id="17"><sup><a href="https://www.kitobook.com/compare/book/18/07/17/" title="сравнение переводов, параллельные ссылки">17</a></sup> Inson kim bo‘libdiki, Unga shunchalik e’tibor bersang?! Odam kim bo‘libdiki, U haqda o‘ylasang?!</div>
  <div id="18"><sup><a href="https://www.kitobook.com/compare/book/18/07/18/" title="сравнение переводов, параллельные ссылки">18</a></sup> Har tong uni tekshirib, Har lahzada sinasang?!</div>
  <div id="19"><sup><a href="https://www.kitobook.com/compare/book/18/07/19/" title="сравнение переводов, параллельные ссылки">19</a></sup> Bir lahzaga mendan yuz o‘girgin, Tinch qo‘ygin, hech bo‘lmasa bir yutinay.</div>
  <div id="20"><sup><a href="https://www.kitobook.com/compare/book/18/07/20/" title="сравнение переводов, параллельные ссылки">20</a></sup> Gunoh qilgan bo‘lsam, Senga nima, ey, odamzod qo‘riqchisi?! Nima uchun meni O‘zingga nishon qilib olding?! Sening mendan qasding bormi?!</div>
  <div id="21"><sup><a href="https://www.kitobook.com/compare/book/18/07/21/" title="сравнение переводов, параллельные ссылки">21</a></sup> Nima uchun gunohimni kechirib, Aybimdan forig‘ qilmaysan? Axir, yaqinda tuproqqa qaytaman–ku! Meni qidirganingda esa yo‘q bo‘lib ketgan bo‘laman.</div>
</div>