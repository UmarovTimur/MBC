<div itemprop="articleBody" class="text">
  <div id="1"><sup><a href="https://www.kitobook.com/compare/book/18/06/1/" title="сравнение переводов, параллельные ссылки">1</a></sup> Shundan keyin Ayub yana gapirdi:</div>
  <div id="2"><sup><a href="https://www.kitobook.com/compare/book/18/06/2/" title="сравнение переводов, параллельные ссылки">2</a></sup> “Qani endi, qayg‘ularimni o‘lchashning iloji bo‘lsa edi, Mening kulfatlarim tarozida tortib ko‘rilsa edi.</div>
  <div id="3"><sup><a href="https://www.kitobook.com/compare/book/18/06/3/" title="сравнение переводов, параллельные ссылки">3</a></sup> Ular dengiz qumlaridan ham og‘irroq chiqqan bo‘lar edi. Shuning uchun ham o‘poq–so‘poq gaplar aytdim.</div>
  <div id="4"><sup><a href="https://www.kitobook.com/compare/book/18/06/4/" title="сравнение переводов, параллельные ссылки">4</a></sup> Qodir Xudo otgan nayzalar tanamdadir, Ruhim ularning zahridan ichmoqda. Xudoning barcha dahshatlari menga qarshi tayyorlangan.</div>
  <div id="5"><sup><a href="https://www.kitobook.com/compare/book/18/06/5/" title="сравнение переводов, параллельные ссылки">5</a></sup> Asov eshak o‘t yo‘qligida hangraydi–ku! Ho‘kiz ham ohurida yem bo‘lmasa bo‘kiradi–ku!</div>
  <div id="6"><sup><a href="https://www.kitobook.com/compare/book/18/06/6/" title="сравнение переводов, параллельные ссылки">6</a></sup> Tuzsiz ovqatni yeb bo‘lmaydi–ku! Pishirilmagan tuxum oqi axir, naqadar bemaza!</div>
  <div id="7"><sup><a href="https://www.kitobook.com/compare/book/18/06/7/" title="сравнение переводов, параллельные ссылки">7</a></sup> Ularni ko‘rib ishtaham yo‘qoladi. Ularni yeyishni o‘ylasam ko‘nglim ayniydi.</div>
  <div id="8"><sup><a href="https://www.kitobook.com/compare/book/18/06/8/" title="сравнение переводов, параллельные ссылки">8</a></sup> Qani endi, tilagim bajo bo‘lsa edi, Xudo niyatimni bajo keltirsa edi!</div>
  <div id="9"><sup><a href="https://www.kitobook.com/compare/book/18/06/9/" title="сравнение переводов, параллельные ссылки">9</a></sup> Qani endi, Xudo meni ezib tashlashga rozi bo‘lsa edi, Qo‘liga erk berib, jonimni olsa edi.</div>
  <div id="10"><sup><a href="https://www.kitobook.com/compare/book/18/06/10/" title="сравнение переводов, параллельные ссылки">10</a></sup> Ana o‘shanda men tasalli topgan bo‘lardim, Hatto og‘riqlarimga qaramay quvongan bo‘lardim, Chunki Muqaddas Xudoning so‘zlarini men rad qilganim yo‘q.</div>
  <div id="11"><sup><a href="https://www.kitobook.com/compare/book/18/06/11/" title="сравнение переводов, параллельные ссылки">11</a></sup> Qachongacha kutaman axir, kuchim yetarmikan?! Oxiri nima bo‘ladi o‘zi? Nima uchun sabr–toqat qilishim kerak?!</div>
  <div id="12"><sup><a href="https://www.kitobook.com/compare/book/18/06/12/" title="сравнение переводов, параллельные ссылки">12</a></sup> Men toshday qattiq emasman–ku! Mening tanam temirdan emas–ku!</div>
  <div id="13"><sup><a href="https://www.kitobook.com/compare/book/18/06/13/" title="сравнение переводов, параллельные ссылки">13</a></sup> Yo‘q, o‘zimga o‘zim yordam berolmayman, Hech bir chora–ilojim yo‘q.</div>
  <div id="14"><sup><a href="https://www.kitobook.com/compare/book/18/06/14/" title="сравнение переводов, параллельные ссылки">14</a></sup> Qayg‘u–alam tortayotgan inson Qodir Xudodan qo‘rqishni rad qilgan bo‘lsa ham, O‘sha insonga sodiq do‘stlar kerak.</div>
  <div id="15"><sup><a href="https://www.kitobook.com/compare/book/18/06/15/" title="сравнение переводов, параллельные ссылки">15</a></sup> Ammo do‘stlarimga ham ishonib bo‘lmaydi, Ular oqib o‘tib ketadigan irmoqlardaydir.</div>
  <div id="16"><sup><a href="https://www.kitobook.com/compare/book/18/06/16/" title="сравнение переводов, параллельные ссылки">16</a></sup> O‘sha irmoqlar muzu qor eriganda toshib oqadi,</div>
  <div id="17"><sup><a href="https://www.kitobook.com/compare/book/18/06/17/" title="сравнение переводов, параллельные ссылки">17</a></sup> Issiq havoda esa ular qurib qoladi, Kun qiziganda g‘oyib bo‘ladi.</div>
  <div id="18"><sup><a href="https://www.kitobook.com/compare/book/18/06/18/" title="сравнение переводов, параллельные ссылки">18</a></sup> Karvonlar bu irmoqlarni qidirib, Yo‘llaridan adashib ketadilar. Yurib–yurib, cho‘lda halok bo‘ladilar.</div>
  <div id="19"><sup><a href="https://www.kitobook.com/compare/book/18/06/19/" title="сравнение переводов, параллельные ссылки">19</a></sup> Temo yurtining karvonlari ham suv qidirib keladilar, Shava yurtidan kelganlar ham suvga umid qiladilar.</div>
  <div id="20"><sup><a href="https://www.kitobook.com/compare/book/18/06/20/" title="сравнение переводов, параллельные ссылки">20</a></sup> Ammo o‘sha irmoqlarga ishonganlar tushkunlikka tushadilar, U yerga borib, gangib qoladilar.</div>
  <div id="21"><sup><a href="https://www.kitobook.com/compare/book/18/06/21/" title="сравнение переводов, параллельные ссылки">21</a></sup> Sizlar ham men uchun xuddi o‘sha irmoqlardaysizlar. Kulfatimni ko‘rib turib, vahimaga tushyapsizlar.</div>
  <div id="22"><sup><a href="https://www.kitobook.com/compare/book/18/06/22/" title="сравнение переводов, параллельные ссылки">22</a></sup> Sizlardan biron narsa so‘radimmi?! Yoki boyligingizdan berib, meni qutqaringlar, deb aytdimmi?!</div>
  <div id="23"><sup><a href="https://www.kitobook.com/compare/book/18/06/23/" title="сравнение переводов, параллельные ссылки">23</a></sup> Dushmanlarimning qo‘lidan qutqaringlar, dedimmi?! Yoki zo‘ravonlardan meni xalos qilinglar, deb so‘radimmi?!</div>
  <div id="24"><sup><a href="https://www.kitobook.com/compare/book/18/06/24/" title="сравнение переводов, параллельные ссылки">24</a></sup> Menga o‘rgatinglar, mayli jim turaman. Qanday noto‘g‘ri ish qilganimni tushuntirib beringlar.</div>
  <div id="25"><sup><a href="https://www.kitobook.com/compare/book/18/06/25/" title="сравнение переводов, параллельные ссылки">25</a></sup> Haqiqat so‘zlari naqadar achchiq! Lekin gaplaringiz nimani isbotlyapti?</div>
  <div id="26"><sup><a href="https://www.kitobook.com/compare/book/18/06/26/" title="сравнение переводов, параллельные ссылки">26</a></sup> Meni behuda gaplarni aytyapti, deb o‘ylaysiz. Shunday ekan, nimaga tushkunlikda aytganlarimga javob qaytarasiz?!</div>
  <div id="27"><sup><a href="https://www.kitobook.com/compare/book/18/06/27/" title="сравнение переводов, параллельные ссылки">27</a></sup> Sizlar hatto yetimlar uchun qur’a tashlagan bo‘lardingiz. Do‘stingiz ustidan savdolashib, uni sotgan bo‘lardingiz.</div>
  <div id="28"><sup><a href="https://www.kitobook.com/compare/book/18/06/28/" title="сравнение переводов, параллельные ссылки">28</a></sup> Endi marhamat qilib menga qaranglar, Men sizlarga yolg‘on gapirmayman.</div>
  <div id="29"><sup><a href="https://www.kitobook.com/compare/book/18/06/29/" title="сравнение переводов, параллельные ссылки">29</a></sup> Bas endi, nohaqlik qilmang. Axir, mening aybim yo‘q–ku!</div>
  <div id="30"><sup><a href="https://www.kitobook.com/compare/book/18/06/30/" title="сравнение переводов, параллельные ссылки">30</a></sup> Yo gapimda biror nohaqlik bormi? Tilim yovuzlikning ta’mini ajrata bilmaydimi?!</div>
</div>