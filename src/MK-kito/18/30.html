<div itemprop="articleBody" class="text">
  <div id="1"><sup><a href="https://www.kitobook.com/compare/book/18/30/1/" title="сравнение переводов, параллельные ссылки">1</a></sup> Endi esa o‘zimdan yosh bo‘lganlar ustimdan kuladi, Ularning otalari qo‘riqchi itlarim orasida bo‘lishga ham arzimaydi.</div>
  <div id="2"><sup><a href="https://www.kitobook.com/compare/book/18/30/2/" title="сравнение переводов, параллельные ссылки">2</a></sup> Ulardan menga nima foyda?! Axir, ular kuch–quvvatdan qolgan–ku!</div>
  <div id="3"><sup><a href="https://www.kitobook.com/compare/book/18/30/3/" title="сравнение переводов, параллельные ссылки">3</a></sup> Ular ochligu muhtojlikdan ozib–to‘zib ketgan, Tun bo‘yi dashtu biyobonda daydib yuradi.</div>
  <div id="4"><sup><a href="https://www.kitobook.com/compare/book/18/30/4/" title="сравнение переводов, параллельные ссылки">4</a></sup> Cho‘l butalari orasida achchiq o‘tlar teradi, Yulg‘un butasining ildizlari ularga yemish bo‘ladi.</div>
  <div id="5"><sup><a href="https://www.kitobook.com/compare/book/18/30/5/" title="сравнение переводов, параллельные ссылки">5</a></sup> Ular odamlar orasidan haydalgan. O‘g‘rilarga baqirganday ularning orqasidan baqiradilar.</div>
  <div id="6"><sup><a href="https://www.kitobook.com/compare/book/18/30/6/" title="сравнение переводов, параллельные ссылки">6</a></sup> Ular quruq soyliklaru chuqurlarda, Qoyalar orasida yashashga majburdirlar.</div>
  <div id="7"><sup><a href="https://www.kitobook.com/compare/book/18/30/7/" title="сравнение переводов, параллельные ссылки">7</a></sup> Changalzorlarda hayvonlar singari bo‘kiradi, Qichitqi o‘tlar orasida g‘ujanak bo‘lib o‘tiradi.</div>
  <div id="8"><sup><a href="https://www.kitobook.com/compare/book/18/30/8/" title="сравнение переводов, параллельные ссылки">8</a></sup> Eng past, yaramas bu to‘dani Xivchinlar bilan yurtdan haydashgan.</div>
  <div id="9"><sup><a href="https://www.kitobook.com/compare/book/18/30/9/" title="сравнение переводов, параллельные ссылки">9</a></sup> Mana endi, o‘shalar mazax qilib, Men haqimda qo‘shiqlar kuylaydi, Men ularga kulgi bo‘lib qoldim.</div>
  <div id="10"><sup><a href="https://www.kitobook.com/compare/book/18/30/10/" title="сравнение переводов, параллельные ссылки">10</a></sup> Ular mendan nafratlanib, yaqinimga ham kelmaydi, Hatto yuzimga tupurishdan ham toymaydi.</div>
  <div id="11"><sup><a href="https://www.kitobook.com/compare/book/18/30/11/" title="сравнение переводов, параллельные ссылки">11</a></sup> Xudo kuchimni kesdi, meni pastga urdi. Shuning uchun o‘sha yaramaslar ham Mening oldimda o‘zlarini jilovlay olmaydigan bo‘ldilar.</div>
  <div id="12"><sup><a href="https://www.kitobook.com/compare/book/18/30/12/" title="сравнение переводов, параллельные ссылки">12</a></sup> O‘sha qalang‘i–qasang‘ilar Menga qarshi chiqib, yerga yiqitadilar, Meni o‘ldirmoqchi bo‘lib, hujum qiladilar.</div>
  <div id="13"><sup><a href="https://www.kitobook.com/compare/book/18/30/13/" title="сравнение переводов, параллельные ссылки">13</a></sup> Yo‘llarimni to‘sib, Boshimga tushadigan kulfatni tezlatadilar, Ularni to‘xtatadigan hech kim yo‘q.</div>
  <div id="14"><sup><a href="https://www.kitobook.com/compare/book/18/30/14/" title="сравнение переводов, параллельные ссылки">14</a></sup> Meni mazax qiluvchilar har tomonlama hujum qiladilar, To‘fonday ustimga yopiriladilar.</div>
  <div id="15"><sup><a href="https://www.kitobook.com/compare/book/18/30/15/" title="сравнение переводов, параллельные ссылки">15</a></sup> Meni qo‘rquv bosgan, Obro‘yim shamol uchirgandek ketdi, Farovonligim bulut kabi o‘tib ketdi.</div>
  <div id="16"><sup><a href="https://www.kitobook.com/compare/book/18/30/16/" title="сравнение переводов, параллельные ссылки">16</a></sup> Endi yuragim ezilib ketyapti, Har kuni men azob–uqubat tortaman.</div>
  <div id="17"><sup><a href="https://www.kitobook.com/compare/book/18/30/17/" title="сравнение переводов, параллельные ссылки">17</a></sup> Tun bo‘yi suyaklarim zirqirab og‘riydi, Meni dard qiynab, hech tinchlik bermaydi.</div>
  <div id="18"><sup><a href="https://www.kitobook.com/compare/book/18/30/18/" title="сравнение переводов, параллельные ссылки">18</a></sup> Xudo shiddat bilan kiyimimdan ushladi, Ko‘ylagimning yoqasidan tutdi.</div>
  <div id="19"><sup><a href="https://www.kitobook.com/compare/book/18/30/19/" title="сравнение переводов, параллельные ссылки">19</a></sup> U meni loyga bulg‘adi, Changu tuproqchalik qadrim yo‘q.</div>
  <div id="20"><sup><a href="https://www.kitobook.com/compare/book/18/30/20/" title="сравнение переводов, параллельные ссылки">20</a></sup> Ey Xudoyim, Senga iltijo qilaman, Ammo Sen menga javob bermaysan. Sening oldingda turibman, Sen esa qarab turaverasan.</div>
  <div id="21"><sup><a href="https://www.kitobook.com/compare/book/18/30/21/" title="сравнение переводов, параллельные ссылки">21</a></sup> Menga nisbatan shafqatsiz bo‘lib qolding, O‘z qudrating bilan meni quvg‘in qilyapsan.</div>
  <div id="22"><sup><a href="https://www.kitobook.com/compare/book/18/30/22/" title="сравнение переводов, параллельные ссылки">22</a></sup> Quyun bilan meni ko‘tarib, Bo‘ron orasida u yoqdan–bu yoqqa otasan.</div>
  <div id="23"><sup><a href="https://www.kitobook.com/compare/book/18/30/23/" title="сравнение переводов, параллельные ссылки">23</a></sup> Bilaman, insonning qismati bo‘lgan O‘limga meni ham olib borasan.</div>
  <div id="24"><sup><a href="https://www.kitobook.com/compare/book/18/30/24/" title="сравнение переводов, параллельные ссылки">24</a></sup> Boshiga kulfat tushgan muhtoj odam nola qilsa, Hech kim unga qo‘l ko‘tarmaydi–ku, axir.</div>
  <div id="25"><sup><a href="https://www.kitobook.com/compare/book/18/30/25/" title="сравнение переводов, параллельные ссылки">25</a></sup> Men boshiga kulfat tushganlar uchun qayg‘urdim–ku! Muhtojlarni ko‘rib, yuragim achidi–ku!</div>
  <div id="26"><sup><a href="https://www.kitobook.com/compare/book/18/30/26/" title="сравнение переводов, параллельные ссылки">26</a></sup> Ammo yaxshilik kutganimda yovuzlik keldi, Yorug‘likka umid qilsam, zulmat tushdi.</div>
  <div id="27"><sup><a href="https://www.kitobook.com/compare/book/18/30/27/" title="сравнение переводов, параллельные ссылки">27</a></sup> Qalbim bezovtalangan, tinim bilmaydi, Og‘ir kunlar boshimga tushgan.</div>
  <div id="28"><sup><a href="https://www.kitobook.com/compare/book/18/30/28/" title="сравнение переводов, параллельные ссылки">28</a></sup> Quyosh nuri bo‘lmagan bir zulmatda yuribman, Jamoa oldida madad so‘rab, faryod qilaman.</div>
  <div id="29"><sup><a href="https://www.kitobook.com/compare/book/18/30/29/" title="сравнение переводов, параллельные ссылки">29</a></sup> Men chiyabo‘rining do‘stiday, Tuyaqushlarning ukasiday bo‘lib qoldim.</div>
  <div id="30"><sup><a href="https://www.kitobook.com/compare/book/18/30/30/" title="сравнение переводов, параллельные ссылки">30</a></sup> Terim qorayib ketgan, Tanam isitmadan yonyapti.</div>
  <div id="31"><sup><a href="https://www.kitobook.com/compare/book/18/30/31/" title="сравнение переводов, параллельные ссылки">31</a></sup> Nayim sadosi azadorlarga jo‘r bo‘ladi, Liram qayg‘uli nola qiladi.</div>
</div>