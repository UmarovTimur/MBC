<div itemprop="articleBody" class="text">
  <div id="1"><sup><a href="https://www.kitobook.com/compare/book/41/10/1/" title="сравнение переводов, параллельные ссылки">1</a></sup> Iso u yerdan ketib, Yahudiya o‘lkasiga, so‘ng Iordan daryosining narigi tomoniga bordi. Uning atrofiga yana ko‘p xalq yig‘ildi. U O‘z odatiga ko‘ra, odamlarga yana ta’lim berdi.</div>
  <div id="2"><sup><a href="https://www.kitobook.com/compare/book/41/10/2/" title="сравнение переводов, параллельные ссылки">2</a></sup> Ba’zi farziylar keldilar va Isoni sinamoqchi bo‘lib, so‘radilar: — Qonunga ko‘ra, er o‘z xotinidan ajralishi mumkinmi?</div>
  <div id="3"><sup><a href="https://www.kitobook.com/compare/book/41/10/3/" title="сравнение переводов, параллельные ссылки">3</a></sup> Iso bunga javoban: — Muso sizlarga nimani amr qilgan? — deb so‘radi.</div>
  <div id="4"><sup><a href="https://www.kitobook.com/compare/book/41/10/4/" title="сравнение переводов, параллельные ссылки">4</a></sup> — Erkak taloq xatini yozib, xotinidan ajralishiga Muso ijozat bergan edi, — deyishdi.</div>
  <div id="5"><sup><a href="https://www.kitobook.com/compare/book/41/10/5/" title="сравнение переводов, параллельные ссылки">5</a></sup> Iso ularga dedi: — Bag‘ri toshligingiz uchun Muso sizlarga bu amrni yozib qoldirgan.</div>
  <div id="6"><sup><a href="https://www.kitobook.com/compare/book/41/10/6/" title="сравнение переводов, параллельные ссылки">6</a></sup> Aslida Xudo dunyoni yaratganda odamlarni erkagu ayol qilib yaratdi.</div>
  <div id="7"><sup><a href="https://www.kitobook.com/compare/book/41/10/7/" title="сравнение переводов, параллельные ссылки">7</a></sup> Shuning uchun erkak kishi ota–onasidan bo‘lak chiqib,</div>
  <div id="8"><sup><a href="https://www.kitobook.com/compare/book/41/10/8/" title="сравнение переводов, параллельные ссылки">8</a></sup> xotiniga bog‘lanib qoladi, ikkalasi bir tan bo‘ladilar.” Bunga ko‘ra, ular endi ikki emas, balki bir tan hisoblanadilar.</div>
  <div id="9"><sup><a href="https://www.kitobook.com/compare/book/41/10/9/" title="сравнение переводов, параллельные ссылки">9</a></sup> Xudo birga qo‘shganni hech kim ajratmasin.</div>
  <div id="10"><sup><a href="https://www.kitobook.com/compare/book/41/10/10/" title="сравнение переводов, параллельные ссылки">10</a></sup> Uyga kelganlarida, shogirdlar yana shu haqda Isodan so‘radilar.</div>
  <div id="11"><sup><a href="https://www.kitobook.com/compare/book/41/10/11/" title="сравнение переводов, параллельные ссылки">11</a></sup> Iso ularga dedi: — Kim o‘z xotini bilan ajrashib boshqasiga uylansa, u xotiniga nisbatan zino qilgan bo‘ladi.</div>
  <div id="12"><sup><a href="https://www.kitobook.com/compare/book/41/10/12/" title="сравнение переводов, параллельные ссылки">12</a></sup> Xotin ham agar o‘z eri bilan ajrashib boshqasiga tegsa, zino qilgan bo‘ladi.</div>
  <div id="13"><sup><a href="https://www.kitobook.com/compare/book/41/10/13/" title="сравнение переводов, параллельные ссылки">13</a></sup> Iso bolalarimizga qo‘l tekkizsin, deb odamlar Uning oldiga bolalarini olib kelishardi. Shogirdlar esa o‘sha odamlarni koyishardi.</div>
  <div id="14"><sup><a href="https://www.kitobook.com/compare/book/41/10/14/" title="сравнение переводов, параллельные ссылки">14</a></sup> Iso buni ko‘rganda, g‘azablanib dedi: — Bolalarga yo‘l qo‘yinglar, Mening oldimga kelishiga to‘sqinlik qilmanglar! Zero, Xudoning Shohligi bundaylarnikidir.</div>
  <div id="15"><sup><a href="https://www.kitobook.com/compare/book/41/10/15/" title="сравнение переводов, параллельные ссылки">15</a></sup> Sizlarga chinini aytayin: kim Xudoning Shohligini bola kabi qabul qilmasa, unga hech qachon kirolmaydi.</div>
  <div id="16"><sup><a href="https://www.kitobook.com/compare/book/41/10/16/" title="сравнение переводов, параллельные ссылки">16</a></sup> Keyin bolalarni quchoqlab, ularga qo‘l qo‘yib, duo qildi.</div>
  <div id="17"><sup><a href="https://www.kitobook.com/compare/book/41/10/17/" title="сравнение переводов, параллельные ссылки">17</a></sup> Iso yo‘lga chiqayotganda, bir odam yugurib kelib, Uning oldida tiz cho‘kdi–da: — Valine’mat Ustozim! Abadiy hayotga erishish uchun nima qilishim kerak? — deb so‘radi.</div>
  <div id="18"><sup><a href="https://www.kitobook.com/compare/book/41/10/18/" title="сравнение переводов, параллельные ссылки">18</a></sup> Iso unga dedi: — Nega Meni valine’mat deysiz? Birgina Xudodan boshqa hech kim valine’mat emas.</div>
  <div id="19"><sup><a href="https://www.kitobook.com/compare/book/41/10/19/" title="сравнение переводов, параллельные ссылки">19</a></sup> Siz amrlarni bilasiz: “Qotillik qilmang. Zino qilmang. O‘g‘irlik qilmang. Yolg‘on guvohlik bermang. Birovning haqini yemang. Ota-onangizni hurmat qiling.”</div>
  <div id="20"><sup><a href="https://www.kitobook.com/compare/book/41/10/20/" title="сравнение переводов, параллельные ссылки">20</a></sup> U kishi Isoga dedi: — Ustozim! Bularning hammasiga yoshligimdan buyon rioya qilib kelaman.</div>
  <div id="21"><sup><a href="https://www.kitobook.com/compare/book/41/10/21/" title="сравнение переводов, параллельные ссылки">21</a></sup> Iso unga mehr bilan qarab, dedi: — Sizga bir narsa yetishmaydi. Boring, bor narsangizni soting, pulini kambag‘allarga tarqating. Shunda osmonda xazinangiz bo‘ladi. Keyin kelib, Menga ergashing.</div>
  <div id="22"><sup><a href="https://www.kitobook.com/compare/book/41/10/22/" title="сравнение переводов, параллельные ссылки">22</a></sup> Bu so‘zlardan boyning ta’bi xira bo‘ldi. U qayg‘urib qaytib ketdi, chunki uning mol–mulki ko‘p edi.</div>
  <div id="23"><sup><a href="https://www.kitobook.com/compare/book/41/10/23/" title="сравнение переводов, параллельные ссылки">23</a></sup> Iso atrofga razm solib, shogirdlariga dedi: — Mol–dunyosi borlarning Xudo Shohligiga kirishlari naqadar qiyin!</div>
  <div id="24"><sup><a href="https://www.kitobook.com/compare/book/41/10/24/" title="сравнение переводов, параллельные ссылки">24</a></sup> Bu so‘zlarni eshitib, shogirdlarning aqli shoshdi. Iso esa takrorlab dedi: — Bolalarim, Xudoning Shohligiga kirish naqadar qiyin!</div>
  <div id="25"><sup><a href="https://www.kitobook.com/compare/book/41/10/25/" title="сравнение переводов, параллельные ссылки">25</a></sup> Boy odamning Xudo Shohligiga kirishidan ko‘ra, tuyaning igna teshigidan o‘tishi osonroqdir.</div>
  <div id="26"><sup><a href="https://www.kitobook.com/compare/book/41/10/26/" title="сравнение переводов, параллельные ссылки">26</a></sup> Shogirdlar haddan tashqari ajablanib o‘zlaricha: — Unday bo‘lsa, kim najot topa olar ekan? — deyishdi.</div>
  <div id="27"><sup><a href="https://www.kitobook.com/compare/book/41/10/27/" title="сравнение переводов, параллельные ссылки">27</a></sup> Iso ularga ko‘zini tikib dedi: — Inson uchun bu imkonsizdir, lekin Xudo uchun emas. Xudo uchun hamma narsaning imkoni bor.</div>
  <div id="28"><sup><a href="https://www.kitobook.com/compare/book/41/10/28/" title="сравнение переводов, параллельные ссылки">28</a></sup> Shunda Butrus Isoga dedi: — Mana, biz uy–joyimizni tashlab, Sizning orqangizdan ergashib keldik.</div>
  <div id="29"><sup><a href="https://www.kitobook.com/compare/book/41/10/29/" title="сравнение переводов, параллельные ссылки">29</a></sup> Iso bunga javoban dedi: — Sizlarga chinini aytayin: kim Men uchun va Xushxabar uchun uy–joyini, aka–ukalarini, opa– singillarini, ota–onasini, bolalarini yoki dalalarini tashlab ketsa,</div>
  <div id="30"><sup><a href="https://www.kitobook.com/compare/book/41/10/30/" title="сравнение переводов, параллельные ссылки">30</a></sup> u bu dunyoning o‘zidayoq yuz hissa ortiq uy–joylarga, aka–ukalarga, opa–singillarga, onalarga, bolalarga va dalalarga ega bo‘ladi, shu bilan birga quvg‘in ham qilinadi. Narigi dunyoda esa abadiy hayotga sazovor bo‘ladi.</div>
  <div id="31"><sup><a href="https://www.kitobook.com/compare/book/41/10/31/" title="сравнение переводов, параллельные ссылки">31</a></sup> Ammo birinchi bo‘lganlarning ko‘plari oxirgi bo‘ladilar, oxirgilar esa birinchi bo‘ladilar.</div>
  <div id="32"><sup><a href="https://www.kitobook.com/compare/book/41/10/32/" title="сравнение переводов, параллельные ссылки">32</a></sup> Iso bilan shogirdlari Quddusga qarab ketayotgan edilar. Iso yo‘l boshlab borardi. Shogirdlar xavotirda edi, Isoning ortidan ergashgan xalqni esa vahima qamrab olgandi. Iso o‘n ikki shogirdini chetga olib, O‘zi bilan yuz beradigan voqealarni ayta boshladi:</div>
  <div id="33"><sup><a href="https://www.kitobook.com/compare/book/41/10/33/" title="сравнение переводов, параллельные ссылки">33</a></sup> — Mana, biz Quddusga ketyapmiz. U yerda Inson O‘g‘li bosh ruhoniylar va Tavrot tafsirchilari qo‘liga tutib beriladi. Ular Uni o‘limga mahkum qilib, g‘ayriyahudiylarga topshiradilar.</div>
  <div id="34"><sup><a href="https://www.kitobook.com/compare/book/41/10/34/" title="сравнение переводов, параллельные ссылки">34</a></sup> G‘ayriyahudiylar Uni haqorat qiladilar, yuziga tupuradilar, qamchilaydilar va Uni o‘ldiradilar. Lekin uch kundan keyin U tiriladi.</div>
  <div id="35"><sup><a href="https://www.kitobook.com/compare/book/41/10/35/" title="сравнение переводов, параллельные ссылки">35</a></sup> Zabadiy o‘g‘illari Yoqub bilan Yuhanno Isoning oldiga kelib: — Ustoz, bizning bir tilagimiz bor, uni biz uchun bajo keltirishingizni istaymiz, — deyishdi.</div>
  <div id="36"><sup><a href="https://www.kitobook.com/compare/book/41/10/36/" title="сравнение переводов, параллельные ссылки">36</a></sup> — Sizlar uchun nima qilishimni istaysizlar? — deb so‘radi Iso.</div>
  <div id="37"><sup><a href="https://www.kitobook.com/compare/book/41/10/37/" title="сравнение переводов, параллельные ссылки">37</a></sup> Ular: — Siz ulug‘vor taxtingizda o‘tirganingizda, birimiz Sizning o‘ng tomoningizda, boshqamiz esa chap tomoningizda o‘tirishimizga ruxsat bering, — deyishdi.</div>
  <div id="38"><sup><a href="https://www.kitobook.com/compare/book/41/10/38/" title="сравнение переводов, параллельные ссылки">38</a></sup> Iso ularga dedi: — Sizlar nima so‘rayotganingizni bilmaysizlar. Men ichadigan azob kosasidan sizlar icha olasizlarmi? Men boshdan kechiradigan qayg‘u– alamlarga botib chiday olasizlarmi?</div>
  <div id="39"><sup><a href="https://www.kitobook.com/compare/book/41/10/39/" title="сравнение переводов, параллельные ссылки">39</a></sup> Ular: — Chiday olamiz, — deb javob berishdi. Iso ularga dedi: — Sizlar–ku Men ichadigan azob kosasidan ichasizlar, boshdan kechiradigan qayg‘u– alamlarimga o‘zingiz ham duchor bo‘lasizlar.</div>
  <div id="40"><sup><a href="https://www.kitobook.com/compare/book/41/10/40/" title="сравнение переводов, параллельные ссылки">40</a></sup> Ammo Mening o‘ng yoki chap tomonimda o‘tirishga ruxsat berish Mening ixtiyorimda emas. Bu o‘rin kimlarga atalgan bo‘lsa, ularniki bo‘ladi.</div>
  <div id="41"><sup><a href="https://www.kitobook.com/compare/book/41/10/41/" title="сравнение переводов, параллельные ссылки">41</a></sup> Qolgan o‘nta shogird buni eshitib, Yoqub bilan Yuhannodan achchiqlanib ketishdi.</div>
  <div id="42"><sup><a href="https://www.kitobook.com/compare/book/41/10/42/" title="сравнение переводов, параллельные ссылки">42</a></sup> Iso esa ularni yoniga chaqirib, dedi: — Butparastlarga qaranglar, ular hukmdorlariga izzat ko‘rsatadi, hukmdorlari esa ularga o‘z hukmini o‘tkazadi, katta amaldorlar elga zo‘ravonlik qiladi.</div>
  <div id="43"><sup><a href="https://www.kitobook.com/compare/book/41/10/43/" title="сравнение переводов, параллельные ссылки">43</a></sup> Ammo sizlarning orangizda bunday bo‘lmasin. Aksincha, orangizda kim katta bo‘lishni istasa, sizlarga xizmat qilsin.</div>
  <div id="44"><sup><a href="https://www.kitobook.com/compare/book/41/10/44/" title="сравнение переводов, параллельные ссылки">44</a></sup> Orangizda kim birinchi bo‘lishni istasa, hammangizga qul bo‘lsin.</div>
  <div id="45"><sup><a href="https://www.kitobook.com/compare/book/41/10/45/" title="сравнение переводов, параллельные ссылки">45</a></sup> Axir, Inson O‘g‘li ham O‘ziga xizmat qildirish uchun emas, balki O‘zi xizmat qilish va O‘z jonini fido qilib, ko‘plarni ozod qilish uchun kelgan.</div>
  <div id="46"><sup><a href="https://www.kitobook.com/compare/book/41/10/46/" title="сравнение переводов, параллельные ссылки">46</a></sup> Iso bilan shogirdlari Yerixo shahriga keldilar. Ular shahardan chiqib ketayotganlarida bir talay xaloyiq ularga ergashdi. Timey o‘g‘li Bartimey ismli bir ko‘r tilanchi yo‘l chekkasida o‘tirgan edi.</div>
  <div id="47"><sup><a href="https://www.kitobook.com/compare/book/41/10/47/" title="сравнение переводов, параллельные ссылки">47</a></sup> U Nosiralik Iso o‘tib ketayotganini eshitib: — Ey Dovud O‘g‘li Iso, menga rahm qil! — deb baqira boshladi.</div>
  <div id="48"><sup><a href="https://www.kitobook.com/compare/book/41/10/48/" title="сравнение переводов, параллельные ссылки">48</a></sup> Ko‘p odamlar esa unga: “Jim bo‘l!” deb jerkishdi. Lekin u: — Ey Dovud O‘g‘li, menga rahm qil! — deb yanada qattiqroq baqirdi.</div>
  <div id="49"><sup><a href="https://www.kitobook.com/compare/book/41/10/49/" title="сравнение переводов, параллельные ссылки">49</a></sup> Iso to‘xtab: “Uni chaqirib kelinglar”, dedi. Odamlar kelib, ko‘r odamga: “Dadil bo‘l, o‘rningdan tur. U seni chaqiryapti”, deb aytishdi.</div>
  <div id="50"><sup><a href="https://www.kitobook.com/compare/book/41/10/50/" title="сравнение переводов, параллельные ссылки">50</a></sup> Ko‘r to‘nini yechib tashlab, o‘rnidan sakrab turdi–da, Isoning yoniga keldi.</div>
  <div id="51"><sup><a href="https://www.kitobook.com/compare/book/41/10/51/" title="сравнение переводов, параллельные ссылки">51</a></sup> Iso undan so‘radi: — Sen Mendan nima istaysan? — Ustozim, ko‘zlarim ko‘rsin! — dedi ko‘r.</div>
  <div id="52"><sup><a href="https://www.kitobook.com/compare/book/41/10/52/" title="сравнение переводов, параллельные ссылки">52</a></sup> Iso unga: — Boraver, ishonching seni sog‘aytirdi, — dedi. O‘sha zahoti u ko‘ra boshladi. So‘ng Isoning ortidan ergashib ketdi.</div>
</div>