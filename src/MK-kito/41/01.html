<div itemprop="articleBody" class="text">
  <div id="1"><sup><a href="https://www.kitobook.com/compare/book/41/01/1/" title="сравнение переводов, параллельные ссылки">1</a></sup> Xudoning O‘g‘li Iso Masih to‘g‘risidagi Xushxabar shunday boshlanadi. </div>
  <div id="2"><sup><a href="https://www.kitobook.com/compare/book/41/01/2/" title="сравнение переводов, параллельные ссылки">2</a></sup> Ishayo payg‘ambarning kitobida yozilganki: “Mana, Men Sendan oldin O‘z elchimni yuboryapman, U Sening yo‘lingni hozirlaydi.</div>
  <div id="3"><sup><a href="https://www.kitobook.com/compare/book/41/01/3/" title="сравнение переводов, параллельные ссылки">3</a></sup> Sahroda bir ovoz yangramoqda: Egamizga yo‘l hozirlang, Unga to‘g‘ri yo‘l oching!”</div>
  <div id="4"><sup><a href="https://www.kitobook.com/compare/book/41/01/4/" title="сравнение переводов, параллельные ссылки">4</a></sup> Darvoqe, Yahyo cho‘mdiruvchi sahroda yashar va odamlarga: “Gunohlaringizdan tavba qilib, suvga cho‘minglar, shunda Xudo gunohlaringizni kechiradi”, deb va’z qilardi. </div>
  <div id="5"><sup><a href="https://www.kitobook.com/compare/book/41/01/5/" title="сравнение переводов, параллельные ссылки">5</a></sup> Butun Yahudiya yurti va Quddus aholisi Yahyoning oldiga borishardi. Ular gunohlarini e’tirof etishar, Yahyo ularni Iordan daryosida cho‘mdirar edi.</div>
  <div id="6"><sup><a href="https://www.kitobook.com/compare/book/41/01/6/" title="сравнение переводов, параллельные ссылки">6</a></sup> Yahyoning kiyimlari tuya junidan to‘qilgan bo‘lib, beliga teridan kamar bog‘lagan edi. U chigirtka va yovvoyi asal yer edi.</div>
  <div id="7"><sup><a href="https://www.kitobook.com/compare/book/41/01/7/" title="сравнение переводов, параллельные ссылки">7</a></sup> U xalqqa shunday deb e’lon qilardi: “Ortimdan mendan ham qudratliroq bo‘lgan bir Zot kelmoqda. Men engashib Uning choriq iplarini yechishga ham arzimayman. </div>
  <div id="8"><sup><a href="https://www.kitobook.com/compare/book/41/01/8/" title="сравнение переводов, параллельные ссылки">8</a></sup> Men sizlarni suvga cho‘mdiryapman, U esa sizlarni Muqaddas Ruhga cho‘mdiradi.”</div>
  <div id="9"><sup><a href="https://www.kitobook.com/compare/book/41/01/9/" title="сравнение переводов, параллельные ссылки">9</a></sup> O‘sha kunlari Iso Jalila viloyatining Nosira shahridan Yahyo oldiga keldi. Yahyo Uni Iordan daryosida cho‘mdirdi.</div>
  <div id="10"><sup><a href="https://www.kitobook.com/compare/book/41/01/10/" title="сравнение переводов, параллельные ссылки">10</a></sup> Suvdan chiqishi bilanoq Iso osmonning ochilib ketganini va MuqaddasRuh Uning ustiga kaptarday tushib kelganini ko‘rdi. </div>
  <div id="11"><sup><a href="https://www.kitobook.com/compare/book/41/01/11/" title="сравнение переводов, параллельные ссылки">11</a></sup> Osmondan esa: “Sen Mening sevikli O‘g‘limsan, Sendan nihoyatda mamnunman”, degan ovoz eshitildi.</div>
  <div id="12"><sup><a href="https://www.kitobook.com/compare/book/41/01/12/" title="сравнение переводов, параллельные ссылки">12</a></sup> Muqaddas Ruh Isoni darhol cho‘lga boshlab ketdi. </div>
  <div id="13"><sup><a href="https://www.kitobook.com/compare/book/41/01/13/" title="сравнение переводов, параллельные ссылки">13</a></sup> Iso cho‘lda qirq kun bo‘lib, shayton tomonidan vasvasaga solindi. Iso yovvoyi hayvonlar orasida yashab, farishtalar Unga xizmat qilishardi.</div>
  <div id="14"><sup><a href="https://www.kitobook.com/compare/book/41/01/14/" title="сравнение переводов, параллельные ссылки">14</a></sup> ahyo zindonband qilingandan keyin, Iso Jalilaga borib, Xudoning Xushxabarini va’z qildi: </div>
  <div id="15"><sup><a href="https://www.kitobook.com/compare/book/41/01/15/" title="сравнение переводов, параллельные ссылки">15</a></sup> “Vaqt–soati yetdi. Xudoning Shohligi yaqinlashdi! Tavba qilinglar, Xushxabarga ishoninglar!”</div>
  <div id="16"><sup><a href="https://www.kitobook.com/compare/book/41/01/16/" title="сравнение переводов, параллельные ссылки">16</a></sup> Iso Jalila ko‘li bo‘ylab o‘tayotib, Shimo‘n va uning ukasi Idrisni ko‘rib qoldi. Ular baliqchi bo‘lib, ko‘lga to‘r tashlayotgan edilar. </div>
  <div id="17"><sup><a href="https://www.kitobook.com/compare/book/41/01/17/" title="сравнение переводов, параллельные ссылки">17</a></sup> Iso ularga: — Ortimdan yuringlar, — dedi. — Men sizlarga odamlarni ovlashni o‘rgataman.</div>
  <div id="18"><sup><a href="https://www.kitobook.com/compare/book/41/01/18/" title="сравнение переводов, параллельные ссылки">18</a></sup> Ular o‘sha zahotiyoq to‘rlarini tashlab, Isoga ergashdilar.</div>
  <div id="19"><sup><a href="https://www.kitobook.com/compare/book/41/01/19/" title="сравнение переводов, параллельные ссылки">19</a></sup> Iso bir oz nari yurgach, Zabadiyning o‘g‘illari Yoqub va Yuhannoni ko‘rib qoldi. Ular qayiqda to‘rlarini yamab o‘tirishgan edi. </div>
  <div id="20"><sup><a href="https://www.kitobook.com/compare/book/41/01/20/" title="сравнение переводов, параллельные ссылки">20</a></sup> Iso shu onda ularni ham chaqirdi. Ular otalari Zabadiyni va yollanma ishchilarni qayiqda qoldirib, Isoga ergashdilar.</div>
  <div id="21"><sup><a href="https://www.kitobook.com/compare/book/41/01/21/" title="сравнение переводов, параллельные ссылки">21</a></sup> Ular Kafarnahum shahriga kirib borishdi. Shabbat kuni Iso sinagogaga kirib, ta’lim bera boshladi. </div>
  <div id="22"><sup><a href="https://www.kitobook.com/compare/book/41/01/22/" title="сравнение переводов, параллельные ссылки">22</a></sup> Xaloyiq Isoning ta’limotini eshitib, hayratda qoldi, chunki U odamlarga Tavrot tafsirchilari kabi emas, balki hokimiyat egasiday ta’lim berar edi.</div>
  <div id="23"><sup><a href="https://www.kitobook.com/compare/book/41/01/23/" title="сравнение переводов, параллельные ссылки">23</a></sup> O‘sha sinagogada yovuz ruhga chalingan bir odam bor edi. U to‘satdan qichqirib yubordi:</div>
  <div id="24"><sup><a href="https://www.kitobook.com/compare/book/41/01/24/" title="сравнение переводов, параллельные ссылки">24</a></sup> — Ey Nosiralik Iso! Bizlar bilan nima ishing bor?! Sen bizni halok qilgani keldingmi? Sening kimligingni bilaman, Sen Xudoning Azizisan!</div>
  <div id="25"><sup><a href="https://www.kitobook.com/compare/book/41/01/25/" title="сравнение переводов, параллельные ссылки">25</a></sup> Biroq Iso jinga do‘q urib: — Jim bo‘l! Undan chiqib ket! — dedi.</div>
  <div id="26"><sup><a href="https://www.kitobook.com/compare/book/41/01/26/" title="сравнение переводов, параллельные ссылки">26</a></sup> Yovuz ruh u odamni qattiq siltadi, ovozi boricha baqirib, uning ichidan chiqib ketdi.</div>
  <div id="27"><sup><a href="https://www.kitobook.com/compare/book/41/01/27/" title="сравнение переводов, параллельные ссылки">27</a></sup> Odamlar hayratlanib, bir–birlaridan so‘ray boshladilar: — Bu nimasi? Xokimiyatga ega bo‘lgan yangi ta’limot–ku! U yovuz ruhlarga buyruq beradi, yovuz ruhlar esa Unga bo‘ysunadi–ya!</div>
  <div id="28"><sup><a href="https://www.kitobook.com/compare/book/41/01/28/" title="сравнение переводов, параллельные ссылки">28</a></sup> Shunday qilib, Isoning shuhrati Jalila viloyatining atroflariga yoyila boshladi.</div>
  <div id="29"><sup><a href="https://www.kitobook.com/compare/book/41/01/29/" title="сравнение переводов, параллельные ссылки">29</a></sup> Iso, Shimo‘n, Idris, Yoqub, Yuhanno sinagogadan chiqib, to‘g‘ri Shimo‘n va Idrisning uyiga bordilar.</div>
  <div id="30"><sup><a href="https://www.kitobook.com/compare/book/41/01/30/" title="сравнение переводов, параллельные ссылки">30</a></sup> Shimo‘nning qaynanasi isitmalab, to‘shakda yotgan edi. Iso kelishi bilanoq Unga bu haqda aytishdi. </div>
  <div id="31"><sup><a href="https://www.kitobook.com/compare/book/41/01/31/" title="сравнение переводов, параллельные ссылки">31</a></sup> Iso ayolning yoniga bordi, qo‘lidan tutib, o‘tirg‘izib qo‘ydi. Shunda ayolning isitmasi tushdi, u mehmonlarga xizmat qila boshladi.</div>
  <div id="32"><sup><a href="https://www.kitobook.com/compare/book/41/01/32/" title="сравнение переводов, параллельные ссылки">32</a></sup> Quyosh botib kech kirgan paytda, odamlar xastalarni va jinga chalinganlarni Isoning oldiga olib kelishdi. </div>
  <div id="33"><sup><a href="https://www.kitobook.com/compare/book/41/01/33/" title="сравнение переводов, параллельные ссылки">33</a></sup> Butun shahar aholisi eshik oldiga yig‘ildi. </div>
  <div id="34"><sup><a href="https://www.kitobook.com/compare/book/41/01/34/" title="сравнение переводов, параллельные ссылки">34</a></sup> Iso turli dardu illatlardan qiynalgan ko‘p odamlarni sog‘aytirdi. Ko‘plarning ichidan jinlarni quvib chiqardi. Jinlarning gapirishiga ijozat bermasdi, chunki jinlar Isoning kimligini bilishardi.</div>
  <div id="35"><sup><a href="https://www.kitobook.com/compare/book/41/01/35/" title="сравнение переводов, параллельные ссылки">35</a></sup> Ertasi kuni saharda, tong yorishmasdan oldin, Iso o‘rnidan turib, uydan chiqib ketdi. Kimsasiz joyga borib, ibodat qildi. </div>
  <div id="36"><sup><a href="https://www.kitobook.com/compare/book/41/01/36/" title="сравнение переводов, параллельные ссылки">36</a></sup> Shimo‘n va boshqalar Isoni qidirib ketdilar. </div>
  <div id="37"><sup><a href="https://www.kitobook.com/compare/book/41/01/37/" title="сравнение переводов, параллельные ссылки">37</a></sup> Isoni topib: — Hamma Sizni izlab yuribdi! —dedilar. </div>
  <div id="38"><sup><a href="https://www.kitobook.com/compare/book/41/01/38/" title="сравнение переводов, параллельные ссылки">38</a></sup> Iso ularga: — Yaqin atrofdagi qishloqlarga boraylik, Men u yerlarda ham voizlik qilay, chunki Men ana shu maqsadda kelganman, — dedi.</div>
  <div id="39"><sup><a href="https://www.kitobook.com/compare/book/41/01/39/" title="сравнение переводов, параллельные ссылки">39</a></sup> Shunday qilib, Iso butun Jalila viloyatini kezib, u yerdagi sinagogalarda voizlik qilar va odamlarning ichidan jinlarni quvib chiqarar edi. </div>
  <div id="40"><sup><a href="https://www.kitobook.com/compare/book/41/01/40/" title="сравнение переводов, параллельные ссылки">40</a></sup> Teri kasalligiga chalingan bir odam Isoning oldiga keldi. U tiz cho‘kib, yalindi: — Bilaman, agar istasangiz, meni bu kasallikdan poklay olasiz.</div>
  <div id="41"><sup><a href="https://www.kitobook.com/compare/book/41/01/41/" title="сравнение переводов, параллельные ссылки">41</a></sup> Isoning unga rahmi kelib, qo‘lini uzatdi va unga tekkizib: — Istayman, pok bo‘l! — dedi.</div>
  <div id="42"><sup><a href="https://www.kitobook.com/compare/book/41/01/42/" title="сравнение переводов, параллельные ссылки">42</a></sup> Shu zahoti o‘sha odam kasalligidan forig‘ bo‘lib, poklandi. </div>
  <div id="43"><sup><a href="https://www.kitobook.com/compare/book/41/01/43/" title="сравнение переводов, параллельные ссылки">43</a></sup> Iso uni qat’iy ogohlantirib dedi:</div>
  <div id="44"><sup><a href="https://www.kitobook.com/compare/book/41/01/44/" title="сравнение переводов, параллельные ссылки">44</a></sup> — Menga qara! Bu to‘g‘rida birovga og‘iz ocha ko‘rma. Lekin borib o‘zingni ruhoniyga ko‘rsat. Poklanganingni hammaga isbot qilish uchun Muso amr qilgan qurbonliklarni keltir. Shu so‘zlar bilan Iso uni darhol jo‘natib yubordi.</div>
  <div id="45"><sup><a href="https://www.kitobook.com/compare/book/41/01/45/" title="сравнение переводов, параллельные ссылки">45</a></sup> O‘sha odam esa ketayotib, ro‘y bergan hodisani bemalol har yoqqa yoya boshladi. Shu bois Iso biror shaharga ochiqchasiga bora olmay qoldi. Aksincha, shahardan tashqarida, kimsasiz joylarda yashaydigan bo‘ldi. Shunga qaramay, xaloyiq har tomondan Uning oldiga kelar edi.</div>
</div>