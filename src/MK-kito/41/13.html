<div itemprop="articleBody" class="text">
  <div id="1"><sup><a href="https://www.kitobook.com/compare/book/41/13/1/" title="сравнение переводов, параллельные ссылки">1</a></sup> Iso Ma’baddan chiqib ketayotganda shogirdlaridan biri: — Ustoz, qarang, naqadar ulkan toshlar, naqadar hashamatli binolar! — dedi.</div>
  <div id="2"><sup><a href="https://www.kitobook.com/compare/book/41/13/2/" title="сравнение переводов, параллельные ссылки">2</a></sup> Iso unga: — Bu hashamatli binolarni ko‘ryapsanmi? Bularning hammasi shunchalik vayron bo‘ladiki, tosh ustida turgan tosh qolmaydi, — dedi.</div>
  <div id="3"><sup><a href="https://www.kitobook.com/compare/book/41/13/3/" title="сравнение переводов, параллельные ссылки">3</a></sup> Iso Zaytun tog‘ida, Ma’badning ro‘parasida o‘tirgan vaqtda Butrus, Yoqub, Yuhanno va Idris Undan alohida so‘radilar:</div>
  <div id="4"><sup><a href="https://www.kitobook.com/compare/book/41/13/4/" title="сравнение переводов, параллельные ссылки">4</a></sup> - Bizga ayting–chi, bu aytganlaringiz qachon yuz beradi? Tez orada sodir bo‘lishini nimadan bilsak bo‘ladi?</div>
  <div id="5"><sup><a href="https://www.kitobook.com/compare/book/41/13/5/" title="сравнение переводов, параллельные ссылки">5</a></sup> Iso ularga shunday javob berdi: “Ehtiyot bo‘linglar, hech kim sizlarni yo‘ldan ozdirmasin!</div>
  <div id="6"><sup><a href="https://www.kitobook.com/compare/book/41/13/6/" title="сравнение переводов, параллельные ссылки">6</a></sup> Ko‘p kishilar o‘zlarini Mening nomim bilan atab: “Men O‘shaman”, — deb ko‘plarni yo‘ldan ozdiradilar.</div>
  <div id="7"><sup><a href="https://www.kitobook.com/compare/book/41/13/7/" title="сравнение переводов, параллельные ссылки">7</a></sup> Sizlar urush sadolarini va uzoqdan kelgan urush xabarlarini eshitganingizda, cho‘chimanglar. Bular albatta sodir bo‘ladi, ammo bu hali oxiri degani emas.</div>
  <div id="8"><sup><a href="https://www.kitobook.com/compare/book/41/13/8/" title="сравнение переводов, параллельные ссылки">8</a></sup> Xalq xalqqa qarshi, shohlik shohlikka qarshi ko‘tariladi. Ayrim joylarda zilzilalar, qahatchiliklar bo‘ladi. Bu hodisalar esa bamisoli to‘lg‘oqning boshlanishidir.</div>
  <div id="9"><sup><a href="https://www.kitobook.com/compare/book/41/13/9/" title="сравнение переводов, параллельные ссылки">9</a></sup> Sizlar esa o‘zingizga ehtiyot bo‘linglar. Chunki sizlarni mahkamalarga topshirib, sinagogalarda uradilar. Men tufayli sizlarni hokimlar va shohlar huzurida turg‘izib qo‘yadilar, sizlar esa Mening shohidlarim bo‘lasizlar.</div>
  <div id="10"><sup><a href="https://www.kitobook.com/compare/book/41/13/10/" title="сравнение переводов, параллельные ссылки">10</a></sup> Ammo oxirat kelishidan oldin, Xushxabar hamma xalqlarga e’lon qilinishi lozim.</div>
  <div id="11"><sup><a href="https://www.kitobook.com/compare/book/41/13/11/" title="сравнение переводов, параллельные ссылки">11</a></sup> Sizlarni qo‘lga olib, mahkamaga topshirganlarda, nima aytamiz, deb oldindan xavotir olmanglar. O‘sha soatda sizlarga nima berilsa, o‘shani aytinglar. Chunki o‘shanda sizlar emas, balki Muqaddas Ruh gapiradi.</div>
  <div id="12"><sup><a href="https://www.kitobook.com/compare/book/41/13/12/" title="сравнение переводов, параллельные ссылки">12</a></sup> Aka ukasini, ota bolasini o‘limga topshiradi. Bolalar o‘z ota–onalariga qarshi chiqib, ularni o‘ldirtiradilar.</div>
  <div id="13"><sup><a href="https://www.kitobook.com/compare/book/41/13/13/" title="сравнение переводов, параллельные ссылки">13</a></sup> Mening nomim tufayli hamma sizlardan nafratlanadi. Lekin oxirigacha bardosh bergan najot topadi.”</div>
  <div id="14"><sup><a href="https://www.kitobook.com/compare/book/41/13/14/" title="сравнение переводов, параллельные ссылки">14</a></sup> Ko‘p harom–xarish ishlarga sabab bo‘ladigan makruh bir narsaning man etilgan joyga o‘rnatilganini ko‘rganingizda (o‘qigan tushunib olsin!), Yahudiyada bo‘lganlar tog‘larga qochishsin.</div>
  <div id="15"><sup><a href="https://www.kitobook.com/compare/book/41/13/15/" title="сравнение переводов, параллельные ссылки">15</a></sup> Tomning ustida bo‘lganlar pastga tushib, uyidan biron narsa olib kelish uchun uyiga kirishmasin.</div>
  <div id="16"><sup><a href="https://www.kitobook.com/compare/book/41/13/16/" title="сравнение переводов, параллельные ссылки">16</a></sup> Dalada bo‘lganlar esa to‘nini olgani qaytib kelmasin.</div>
  <div id="17"><sup><a href="https://www.kitobook.com/compare/book/41/13/17/" title="сравнение переводов, параллельные ссылки">17</a></sup> U kunlarda homilador va emizikli ayollarning holiga voy!</div>
  <div id="18"><sup><a href="https://www.kitobook.com/compare/book/41/13/18/" title="сравнение переводов, параллельные ссылки">18</a></sup> Qochishingiz qishga to‘g‘ri kelmasligi uchun iltijo qilinglar.</div>
  <div id="19"><sup><a href="https://www.kitobook.com/compare/book/41/13/19/" title="сравнение переводов, параллельные ссылки">19</a></sup> Chunki o‘sha kunlarda shunday azob–uqubatlar bo‘ladiki, Xudo dunyoni yaratganidan to hozirgacha bunday bo‘lmagan va qaytib sodir bo‘lmaydi.</div>
  <div id="20"><sup><a href="https://www.kitobook.com/compare/book/41/13/20/" title="сравнение переводов, параллельные ссылки">20</a></sup> Agar Egamiz o‘sha kunlarni qisqartirmaganda edi, hech bir jonzot omon qolmas edi. Lekin Xudo tanlagan odamlari uchungina o‘sha kunlarni qisqartiradi.</div>
  <div id="21"><sup><a href="https://www.kitobook.com/compare/book/41/13/21/" title="сравнение переводов, параллельные ссылки">21</a></sup> Agar o‘shanda kimdir sizlarga: “Masih mana bu yerda” yoki: “Ana u yerda”, — deb aytsa, ishonmanglar.</div>
  <div id="22"><sup><a href="https://www.kitobook.com/compare/book/41/13/22/" title="сравнение переводов, параллельные ссылки">22</a></sup> Chunki soxta masihlar va soxta payg‘ambarlar paydo bo‘lib, iloji bo‘lsa, tanlangan odamlarni yo‘ldan ozdirish uchun alomatu mo‘jizalar ko‘rsatadilar.</div>
  <div id="23"><sup><a href="https://www.kitobook.com/compare/book/41/13/23/" title="сравнение переводов, параллельные ссылки">23</a></sup> Sizlar esa ehtiyot bo‘linglar. Men hammasini sizlarga oldindan aytib qo‘ydim.</div>
  <div id="24"><sup><a href="https://www.kitobook.com/compare/book/41/13/24/" title="сравнение переводов, параллельные ссылки">24</a></sup> Ammo o‘sha kunlarda, azob–uqubatlardan keyin Quyosh qorayadi, oyning nuri so‘nadi.</div>
  <div id="25"><sup><a href="https://www.kitobook.com/compare/book/41/13/25/" title="сравнение переводов, параллельные ссылки">25</a></sup> Osmondan yulduzlar qulab tushadi, Samoviy kuchlar larzaga keladi.</div>
  <div id="26"><sup><a href="https://www.kitobook.com/compare/book/41/13/26/" title="сравнение переводов, параллельные ссылки">26</a></sup> Shunda hamma odam Inson O‘g‘lini ko‘radi. Inson O‘g‘li buyuk qudrat va ulug‘vorlikka burkanib, bulutlarda keladi.</div>
  <div id="27"><sup><a href="https://www.kitobook.com/compare/book/41/13/27/" title="сравнение переводов, параллельные ссылки">27</a></sup> U farishtalarini yerning to‘rt tomoniga yuborib, dunyoning bir burchagidan boshqa burchagigacha tanlagan odamlarini to‘plab oladi.”</div>
  <div id="28"><sup><a href="https://www.kitobook.com/compare/book/41/13/28/" title="сравнение переводов, параллельные ссылки">28</a></sup> “Anjir daraxtidan saboq olinglar: uning shoxlari ko‘karib barg chiqarayotganda, yoz yaqinlashganini bilasizlar.</div>
  <div id="29"><sup><a href="https://www.kitobook.com/compare/book/41/13/29/" title="сравнение переводов, параллельные ссылки">29</a></sup> Shu singari, mana bu voqealar sodir bo‘lganda, bilingki, o‘sha vaqt yaqinlashib qolgan, ostonangizga yetgan.</div>
  <div id="30"><sup><a href="https://www.kitobook.com/compare/book/41/13/30/" title="сравнение переводов, параллельные ссылки">30</a></sup> Sizlarga chinini aytayin: bu nasl o‘tmasdanoq, bularning hammasi sodir bo‘ladi.</div>
  <div id="31"><sup><a href="https://www.kitobook.com/compare/book/41/13/31/" title="сравнение переводов, параллельные ссылки">31</a></sup> Yeru osmon yo‘q bo‘lib ketadi, ammo Mening so‘zlarim kuchda qoladi.</div>
  <div id="32"><sup><a href="https://www.kitobook.com/compare/book/41/13/32/" title="сравнение переводов, параллельные ссылки">32</a></sup> O‘sha kun yoki soat haqida Otamdan boshqa hech kim bilmaydi. O‘g‘il ham, osmondagi farishtalar ham bilmaydilar.</div>
  <div id="33"><sup><a href="https://www.kitobook.com/compare/book/41/13/33/" title="сравнение переводов, параллельные ссылки">33</a></sup> Ehtiyot bo‘lib, hushyor turinglar, chunki o‘sha vaqt–soat qachon kelishini sizlar bilmaysizlar.</div>
  <div id="34"><sup><a href="https://www.kitobook.com/compare/book/41/13/34/" title="сравнение переводов, параллельные ссылки">34</a></sup> Bu xuddi safarga jo‘nagan uy egasiga o‘xshaydi. U o‘z uy–ro‘zg‘orini xizmatkorlariga topshirib, har biriga vazifa berib, darvozabonga hushyor bo‘lib turishni buyurib, jo‘nab ketadi.</div>
  <div id="35"><sup><a href="https://www.kitobook.com/compare/book/41/13/35/" title="сравнение переводов, параллельные ссылки">35</a></sup> Xuddi shu singari, sizlar ham hushyor bo‘lib turinglar. Chunki uy egasi qachon kelishini — kechqurunmi, yarim tundami, xo‘rozlar qichqirgandami yoki ertalabmi — sizlar bilmaysizlar.</div>
  <div id="36"><sup><a href="https://www.kitobook.com/compare/book/41/13/36/" title="сравнение переводов, параллельные ссылки">36</a></sup> Tag‘in U nogahon kelib, sizlarni uxlab yotgan holda ko‘rmasin!</div>
  <div id="37"><sup><a href="https://www.kitobook.com/compare/book/41/13/37/" title="сравнение переводов, параллельные ссылки">37</a></sup> Sizlarga aytganimni hammaga aytaman: hushyor bo‘linglar!”</div>
</div>