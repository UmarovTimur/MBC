<div itemprop="articleBody" class="text">
  <div id="1"><sup><a href="https://www.kitobook.com/compare/book/41/11/1/" title="сравнение переводов, параллельные ссылки">1</a></sup> Iso shogirdlari bilan Quddusga yaqinlashib qolgan edilar. Ular Zaytun tog‘i etagidagi Baytfagiya va Baytaniya qishloqlariga yetib kelayotganlarida, Iso shogirdlaridan ikkitasiga dedi:</div>
  <div id="2"><sup><a href="https://www.kitobook.com/compare/book/41/11/2/" title="сравнение переводов, параллельные ссылки">2</a></sup> — Anavi qishloqqa boringlar. U yerga kirishingiz bilanoq, bog‘liq turgan va hech qachon minilmagan xo‘tikni ko‘rasizlar. O‘sha xo‘tikni yechib, bu yerga olib kelinglar.</div>
  <div id="3"><sup><a href="https://www.kitobook.com/compare/book/41/11/3/" title="сравнение переводов, параллельные ссылки">3</a></sup> Agar kimdir sizlardan: “Nima qilyapsizlar?” deb so‘rab qolsa, “Bu xo‘tik RabbimizMasihga kerak, xo‘tikni U darhol bu yerga qaytarib yuboradi”, deb javob beringlar.</div>
  <div id="4"><sup><a href="https://www.kitobook.com/compare/book/41/11/4/" title="сравнение переводов, параллельные ссылки">4</a></sup> Ular borib, ko‘chada darvoza yonida bog‘lab qo‘yilgan xo‘tikni ko‘rib, yechib olishdi.</div>
  <div id="5"><sup><a href="https://www.kitobook.com/compare/book/41/11/5/" title="сравнение переводов, параллельные ссылки">5</a></sup> U yerda turgan bir necha kishi ularga: — Nima qilyapsizlar? Nega xo‘tikni yechyapsizlar? — deb so‘rashdi.</div>
  <div id="6"><sup><a href="https://www.kitobook.com/compare/book/41/11/6/" title="сравнение переводов, параллельные ссылки">6</a></sup> Shogirdlar Iso buyurganidek javob berishdi, odamlar ularni qo‘yib yuborishdi.</div>
  <div id="7"><sup><a href="https://www.kitobook.com/compare/book/41/11/7/" title="сравнение переводов, параллельные ссылки">7</a></sup> Shogirdlar xo‘tikni Isoning oldiga olib kelishdi. Xo‘tik ustiga to‘nlarini tashlashdi, Iso xo‘tikka mindi.</div>
  <div id="8"><sup><a href="https://www.kitobook.com/compare/book/41/11/8/" title="сравнение переводов, параллельные ссылки">8</a></sup> Ko‘pchilik to‘nlarini yo‘lga poyandoz qilib yoydi. Boshqalar esa dashtdagi yashil novdalarni kesib, yo‘lga to‘shadilar.</div>
  <div id="9"><sup><a href="https://www.kitobook.com/compare/book/41/11/9/" title="сравнение переводов, параллельные ссылки">9</a></sup> Oldinda va orqada yurayotganlar shunday deb hayqirishardi: “Tasanno! Egamiz nomidan kelayotgan Inson baraka topsin!</div>
  <div id="10"><sup><a href="https://www.kitobook.com/compare/book/41/11/10/" title="сравнение переводов, параллельные ссылки">10</a></sup> Bobomiz Dovudning yaqinlashgan shohligi muborak bo‘lsin! Falak toqida Unga tasanno o‘qilsin!”</div>
  <div id="11"><sup><a href="https://www.kitobook.com/compare/book/41/11/11/" title="сравнение переводов, параллельные ссылки">11</a></sup> Iso Quddusga kirib, Ma’badga bordi, hamma narsani ko‘zdan kechirdi. Kun kech bo‘lib qolganidan, Iso o‘n ikki shogirdi bilan Baytaniya qishlog‘iga qaytib ketdi.</div>
  <div id="12"><sup><a href="https://www.kitobook.com/compare/book/41/11/12/" title="сравнение переводов, параллельные ссылки">12</a></sup> Ertasi kuni ular Baytaniyadan chiqqanlarida, Isoning qorni och edi.</div>
  <div id="13"><sup><a href="https://www.kitobook.com/compare/book/41/11/13/" title="сравнение переводов, параллельные ссылки">13</a></sup> U uzoqdan barglar bilan qoplangan bir anjir daraxtini ko‘rib qoldi, daraxtdan biron anjir topa olarmikanman, deb bordi. Daraxtning yoniga kelib, bargdan boshqa hech narsa topolmadi, chunki hali anjir terish vaqti emas edi.</div>
  <div id="14"><sup><a href="https://www.kitobook.com/compare/book/41/11/14/" title="сравнение переводов, параллельные ссылки">14</a></sup> Iso daraxtga qarab: — Bundan keyin to abad sening mevangni hech kim yemasin! — dedi. Shogirdlari ham bu gapni eshitishdi.</div>
  <div id="15"><sup><a href="https://www.kitobook.com/compare/book/41/11/15/" title="сравнение переводов, параллельные ссылки">15</a></sup> So‘ng ular Quddusga kelishdi. Iso Ma’badga kirib, ichkarida oldi–sotdi qilayotganlarni quvib chiqara boshladi. Sarroflarning xontaxtalarini, kaptar sotuvchilarning kursilarini ag‘darib yubordi.</div>
  <div id="16"><sup><a href="https://www.kitobook.com/compare/book/41/11/16/" title="сравнение переводов, параллельные ссылки">16</a></sup> Sotiladigan molni Ma’bad ichidan olib o‘tishga hech kimga ijozat bermadi.</div>
  <div id="17"><sup><a href="https://www.kitobook.com/compare/book/41/11/17/" title="сравнение переводов, параллельные ссылки">17</a></sup> Iso xalqqa ta’lim berayotib dedi: — Tavrotda yozilgan–ku: “Mening uyim, barcha xalqlarning Ibodat Uyi, deb ataladi.” Sizlar esa Xudoning uyini qaroqchilar uyasiga aylantirib yuboribsizlar!</div>
  <div id="18"><sup><a href="https://www.kitobook.com/compare/book/41/11/18/" title="сравнение переводов, параллельные ссылки">18</a></sup> Bosh ruhoniylar va Tavrot tafsirchilari buni eshitib, Isoni halok qilish payiga tushdilar. Butun xalq Isoning ta’limotiga mahliyo bo‘lgani uchun, bosh ruhoniylar bilan tafsirchilar Undan qo‘rqib qoldilar.</div>
  <div id="19"><sup><a href="https://www.kitobook.com/compare/book/41/11/19/" title="сравнение переводов, параллельные ссылки">19</a></sup> Kech kirgach, Iso shogirdlari bilan shahardan tashqariga chiqib ketdi.</div>
  <div id="20"><sup><a href="https://www.kitobook.com/compare/book/41/11/20/" title="сравнение переводов, параллельные ссылки">20</a></sup> Erta bilan ular yana anjir daraxti yonidan o‘tib qarashsa, daraxt ildizigacha qurib qolgan ekan.</div>
  <div id="21"><sup><a href="https://www.kitobook.com/compare/book/41/11/21/" title="сравнение переводов, параллельные ссылки">21</a></sup> Butrus bo‘lgan hodisani eslab, Isoga dedi: — Ustoz! Qarang, Siz la’natlagan anjir daraxti qurib qolibdi.</div>
  <div id="22"><sup><a href="https://www.kitobook.com/compare/book/41/11/22/" title="сравнение переводов, параллельные ссылки">22</a></sup> Iso bunga javoban dedi: — Xudoga ishonchingiz bo‘lsin.</div>
  <div id="23"><sup><a href="https://www.kitobook.com/compare/book/41/11/23/" title="сравнение переводов, параллельные ссылки">23</a></sup> Sizlarga chinini aytayin: agar kimki bu toqqa: “Qo‘porilib dengizga otil”, desa–yu, o‘z qalbida shubhalanmay, aytgani bajo kelishiga qattiq ishonsa, aytgani bo‘ladi.</div>
  <div id="24"><sup><a href="https://www.kitobook.com/compare/book/41/11/24/" title="сравнение переводов, параллельные ссылки">24</a></sup> Binobarin, sizlarga aytaman: siz ibodatda nimaiki so‘rasangiz, oldim, deb ishoninglar va sizga beriladi.</div>
  <div id="25"><sup><a href="https://www.kitobook.com/compare/book/41/11/25/" title="сравнение переводов, параллельные ссылки">25</a></sup> Ibodat qilib turganingizda birovda ginangiz bo‘lsa, uni kechirib yuboring, toki osmondagi Otangiz ham sizlarning gunohlaringizni kechirsin.</div>
  <div id="26"><sup><a href="https://www.kitobook.com/compare/book/41/11/26/" title="сравнение переводов, параллельные ссылки">26</a></sup> Bordi–yu, sizlar boshqalarning gunohlarini kechirmasangizlar, Otangiz ham sizni kechirmaydi.</div>
  <div id="27"><sup><a href="https://www.kitobook.com/compare/book/41/11/27/" title="сравнение переводов, параллельные ссылки">27</a></sup> Ular yana Quddusga keldilar. Iso Ma’badda aylanib yurgan edi, bosh ruhoniylar, Tavrot tafsirchilari va oqsoqollar Uning oldiga kelib</div>
  <div id="28"><sup><a href="https://www.kitobook.com/compare/book/41/11/28/" title="сравнение переводов, параллельные ссылки">28</a></sup> so‘radilar: — Siz bu ishlarni qanday hokimiyat bilan qilyapsiz? Bularni qilish uchun Sizga kim hokimiyat bergan?</div>
  <div id="29"><sup><a href="https://www.kitobook.com/compare/book/41/11/29/" title="сравнение переводов, параллельные ссылки">29</a></sup> Iso ularga shunday javob berdi: — Men sizlarga bir savol beray. Menga javob bersangizlar, Men ham bu ishlarni qanday hokimiyat bilan qilayotganimni sizlarga aytaman.</div>
  <div id="30"><sup><a href="https://www.kitobook.com/compare/book/41/11/30/" title="сравнение переводов, параллельные ссылки">30</a></sup> Yahyo xalqni suvga cho‘mdirish huquqini Xudodan olganmidi yoki insondanmi? Javob beringlar Menga.</div>
  <div id="31"><sup><a href="https://www.kitobook.com/compare/book/41/11/31/" title="сравнение переводов, параллельные ссылки">31</a></sup> Ular o‘zlaricha mulohaza yurita boshlashdilar: “Agar Xudodan desak, U: ‘Nega Yahyoga ishonmadingizlar?’ — deydi.</div>
  <div id="32"><sup><a href="https://www.kitobook.com/compare/book/41/11/32/" title="сравнение переводов, параллельные ссылки">32</a></sup> Agar insondan desak–chi?” Vaholanki, ular olomondan qo‘rqardilar, chunki hamma Yahyoni haqiqiy payg‘ambar, deb hisoblardi.</div>
  <div id="33"><sup><a href="https://www.kitobook.com/compare/book/41/11/33/" title="сравнение переводов, параллельные ссылки">33</a></sup> Xullas, ular Isoga: — Bilmaymiz, — deb javob berdilar. Iso ularga dedi: — Unday bo‘lsa, Men ham bu ishlarni qaysi hokimiyat bilan qilayotganimni sizlarga aytmayman.</div>
</div>