<div itemprop="articleBody" class="text">
  <div id="1"><sup><a href="https://www.kitobook.com/compare/book/62/04/1/" title="сравнение переводов, параллельные ссылки">1</a></sup> Xudo huzurida hamda tirigu o‘liklarni hukm qiladigan Iso Masih huzurida, Uning kelishi va hukmronligi haqi, senga qat’iy buyuraman:</div>
  <div id="2"><sup><a href="https://www.kitobook.com/compare/book/62/04/2/" title="сравнение переводов, параллельные ссылки">2</a></sup> Xudoning kalomini targ‘ib qil. “Hozir buning vaqtimi, vaqti emasmi?” demay, uni astoydil e’lon qil. Odamlarga ta’lim berib, ularni to‘g‘ri yo‘lga sol, tanbeh ber, nasihat qil. Hammasini sabr–toqat bilan bajar.</div>
  <div id="3"><sup><a href="https://www.kitobook.com/compare/book/62/04/3/" title="сравнение переводов, параллельные ссылки">3</a></sup> Chunki shunday vaqt keladiki, odamlar sog‘lom ta’limotga toqat qilmaydigan bo‘ladilar, ular atrofiga o‘zlariga mos, quloqlariga yoqimli so‘zlar aytadigan muallimlar to‘playdilar.</div>
  <div id="4"><sup><a href="https://www.kitobook.com/compare/book/62/04/4/" title="сравнение переводов, параллельные ссылки">4</a></sup> Ular haqiqatdan yuz o‘girib, afsonalarga berilib ketadilar</div>
  <div id="5"><sup><a href="https://www.kitobook.com/compare/book/62/04/5/" title="сравнение переводов, параллельные ссылки">5</a></sup> Ammo sen har qanday sharoitda aql bilan ish tut, azoblarga chida, Xushxabarni targ‘ib qil, o‘z xizmatingni to‘liq bajargin.</div>
  <div id="6"><sup><a href="https://www.kitobook.com/compare/book/62/04/6/" title="сравнение переводов, параллельные ссылки">6</a></sup> Men hademay bu dunyodan o‘tib ketaman, jonim Xudoga qurbon.</div>
  <div id="7"><sup><a href="https://www.kitobook.com/compare/book/62/04/7/" title="сравнение переводов, параллельные ссылки">7</a></sup> Men ulug‘ kurashda jang qildim, zimmamdagi vazifani oxiriga yetkazdim, Xushxabarga sodiq qoldim.</div>
  <div id="8"><sup><a href="https://www.kitobook.com/compare/book/62/04/8/" title="сравнение переводов, параллельные ссылки">8</a></sup> Meni solihlik toji kutmoqda. Odil hakam — Rabbimiz Iso kelgan kunida o‘sha tojni menga O‘zi beradi. Bunday toj faqat menga emas, balki Uning kelishini intizorlik bilan kutayotganlarning hammasiga nasib bo‘ladi.</div>
  <div id="9"><sup><a href="https://www.kitobook.com/compare/book/62/04/9/" title="сравнение переводов, параллельные ссылки">9</a></sup> Mening oldimga tezroq kelishga harakat qil.</div>
  <div id="10"><sup><a href="https://www.kitobook.com/compare/book/62/04/10/" title="сравнение переводов, параллельные ссылки">10</a></sup> Chunki Dimas bu dunyoga ko‘ngil bog‘lab, meni tark etdi. U Salonika shahriga ketdi. Kriskiy Galatiyaga, Titus Dalmatiyaga ketdi. Yonimda faqat Luqo bor.</div>
  <div id="11"><sup><a href="https://www.kitobook.com/compare/book/62/04/11/" title="сравнение переводов, параллельные ссылки">11</a></sup> Markni o‘zing bilan birga olib kel, u xizmatimda menga yordam beradi.</div>
  <div id="12"><sup><a href="https://www.kitobook.com/compare/book/62/04/12/" title="сравнение переводов, параллельные ссылки">12</a></sup> Men Tixikni Efes shahriga yubordim.</div>
  <div id="13"><sup><a href="https://www.kitobook.com/compare/book/62/04/13/" title="сравнение переводов, параллельные ссылки">13</a></sup> Kelayotganingda o‘zing bilan to‘nimni olib kel, men uni Troas shahridagi Karpnikida qoldirganman. Qo‘lyozmalarni ham, ayniqsa, charmga yozilganlarini olib kel.</div>
  <div id="14"><sup><a href="https://www.kitobook.com/compare/book/62/04/14/" title="сравнение переводов, параллельные ссылки">14</a></sup> Temirchi Iskandar menga ko‘p yomonlik qildi. Rabbimiz Iso uni qilmishiga yarasha jazolaydi.</div>
  <div id="15"><sup><a href="https://www.kitobook.com/compare/book/62/04/15/" title="сравнение переводов, параллельные ссылки">15</a></sup> Sen Iskandardan ehtiyot bo‘l, chunki u bizning ta’limotimizga qattiq qarshilik ko‘rsatdi.</div>
  <div id="16"><sup><a href="https://www.kitobook.com/compare/book/62/04/16/" title="сравнение переводов, параллельные ссылки">16</a></sup> Meni birinchi marta mahkamaga olib borishganda, hech kim meni yoqlamadi. Hamma meni tashlab ketdi. Xudo bu aybni ularning bo‘yniga qo‘ymasin!</div>
  <div id="17"><sup><a href="https://www.kitobook.com/compare/book/62/04/17/" title="сравнение переводов, параллельные ссылки">17</a></sup> Ammo Rabbim Iso yonimda turdi, Xushxabarni to‘lig‘icha barcha xalqlarga yetkazishim uchun Uning O‘zi menga kuch berdi. U meni o‘lim changalidan qutqardi.</div>
  <div id="18"><sup><a href="https://www.kitobook.com/compare/book/62/04/18/" title="сравнение переводов, параллельные ссылки">18</a></sup> Rabbim meni bundan keyin ham har qanday yomonlikdan xalos qiladi va O‘zining samoviy Shohligiga sog‘– salomat yetkazadi. Unga abadulabad shon– sharaflar bo‘lsin! Omin.</div>
  <div id="19"><sup><a href="https://www.kitobook.com/compare/book/62/04/19/" title="сравнение переводов, параллельные ссылки">19</a></sup> Priskilla bilan Akilga va Onisiforning xonadoniga salom aytib qo‘y.</div>
  <div id="20"><sup><a href="https://www.kitobook.com/compare/book/62/04/20/" title="сравнение переводов, параллельные ссылки">20</a></sup> Yerast Korinf shahrida qoldi. Trofim esa kasal bo‘lgani uchun, uni Milit shahrida qoldirdim.</div>
  <div id="21"><sup><a href="https://www.kitobook.com/compare/book/62/04/21/" title="сравнение переводов, параллельные ссылки">21</a></sup> Qish boshlanmasdan oldin kelishga harakat qil. Evvul, Pud, Lin, Klavdiya va qolgan hamma birodarlar senga salom yo‘llayaptilar.</div>
  <div id="22"><sup><a href="https://www.kitobook.com/compare/book/62/04/22/" title="сравнение переводов, параллельные ссылки">22</a></sup> Rabbimiz Iso senga hamroh bo‘lsin. Uning inoyati hammangizga yor bo‘lsin.</div>
</div>