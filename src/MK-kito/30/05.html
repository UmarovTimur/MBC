<div itemprop="articleBody" class="text">
  <div id="1"><sup><a href="https://www.kitobook.com/compare/book/30/05/1/" title="сравнение переводов, параллельные ссылки">1</a></sup> Ey Isroil xalqi, men sen haqingda aytayotgan marsiyamga quloq solgin:</div>
  <div id="2"><sup><a href="https://www.kitobook.com/compare/book/30/05/2/" title="сравнение переводов, параллельные ссылки">2</a></sup> Bokira qiz Isroil talafot ko‘rdi, Endi u hech qachon o‘zini o‘nglab olmaydi! Tashlab ketilgan, u o‘z yurtida ag‘nab yotadi, Unga turish uchun hech kim yordam bermaydi.</div>
  <div id="3"><sup><a href="https://www.kitobook.com/compare/book/30/05/3/" title="сравнение переводов, параллельные ссылки">3</a></sup> Egamiz Rabbiy shunday demoqda: “Bir shahringdan jangga chiqqan mingta jangchidan Yuztasi omon qoladi. Boshqa shahringdan jangga chiqqan yuzta jangchidan O‘ntasi omon qoladi.”</div>
  <div id="4"><sup><a href="https://www.kitobook.com/compare/book/30/05/4/" title="сравнение переводов, параллельные ссылки">4</a></sup> Isroil xalqiga Egamiz shunday demoqda: “Menga intilinglar, shunda yashaysizlar.</div>
  <div id="5"><sup><a href="https://www.kitobook.com/compare/book/30/05/5/" title="сравнение переводов, параллельные ссылки">5</a></sup> Baytilga esa bormanglar, Gilgalga oyoq bosmanglar, Bersheva tomon o‘tib yurmanglar. Axir, Gilgal aholisi surgun qilinadi, Baytil butkul vayron bo‘ladi.”</div>
  <div id="6"><sup><a href="https://www.kitobook.com/compare/book/30/05/6/" title="сравнение переводов, параллельные ссылки">6</a></sup> Egamizga intiling, shunda yashaysiz. Aks holda, ey Yusuf xonadoni, Sizga Xudo olovday yopiriladi, Olov Baytilni yamlab yutadi. Yong‘inni o‘chiradigan odam bo‘lmaydi.</div>
  <div id="7"><sup><a href="https://www.kitobook.com/compare/book/30/05/7/" title="сравнение переводов, параллельные ссылки">7</a></sup> Ey, adolatni zahar o‘tga aylantirganlar, Haqiqatni yerga uloqtirganlar, Sizning holingizga voy!</div>
  <div id="8"><sup><a href="https://www.kitobook.com/compare/book/30/05/8/" title="сравнение переводов, параллельные ссылки">8</a></sup> Parvin va Hulkar yulduzlarini yaratgan Egamizdir, U zulmatni tonggi nurga aylantiradi, Kunduzni qorong‘ilikka cho‘ktirib, tun qiladi, Dengiz suvlarini yig‘ib, yer yuziga sochib yuboradi. Egamizdir Uning nomi.</div>
  <div id="9"><sup><a href="https://www.kitobook.com/compare/book/30/05/9/" title="сравнение переводов, параллельные ссылки">9</a></sup> U kuchlilar ustiga kulfat yog‘diradi, Qal’alarni kulfatga giriftor qiladi.</div>
  <div id="10"><sup><a href="https://www.kitobook.com/compare/book/30/05/10/" title="сравнение переводов, параллельные ссылки">10</a></sup> Sizlar esa adolatli qozilardan nafratlanasizlar, Haqiqatni gapiruvchilardan hazar qilasizlar.</div>
  <div id="11"><sup><a href="https://www.kitobook.com/compare/book/30/05/11/" title="сравнение переводов, параллельные ссылки">11</a></sup> Kambag‘alning bug‘doyidan soliq olib, uni ezasizlar. Shunday ekan, yo‘nilgan toshdan qurgan uylaringizda yashamaysizlar. Barpo qilgan go‘zal uzumzorlaringiz mahsulidan sharob ichmaysizlar.</div>
  <div id="12"><sup><a href="https://www.kitobook.com/compare/book/30/05/12/" title="сравнение переводов, параллельные ссылки">12</a></sup> Men bilaman sizlar gunohga botib ketganingizni, Ko‘plab jinoyatlarga qo‘l urganingizni. Sizlar aybsiz kishini ezib, pora yeysizlar, Mahkamalarda faqirni adolatdan mahrum qilasizlar.</div>
  <div id="13"><sup><a href="https://www.kitobook.com/compare/book/30/05/13/" title="сравнение переводов, параллельные ссылки">13</a></sup> Shuning uchun farosatli odam bunday zamonda sukut saqlaydi, Axir, bu yovuz zamondir.</div>
  <div id="14"><sup><a href="https://www.kitobook.com/compare/book/30/05/14/" title="сравнение переводов, параллельные ссылки">14</a></sup> Yomonlikning emas, Yaxshilikning payida bo‘linglar, Shunda yashaysizlar. Parvardigori Olam — Egamiz ham, O‘zlaringiz aytganingizday sizlar bilan birga bo‘ladi.</div>
  <div id="15"><sup><a href="https://www.kitobook.com/compare/book/30/05/15/" title="сравнение переводов, параллельные ссылки">15</a></sup> Yomonlikdan nafratlanib, yaxshilikni seving, Mahkamalarda adolat o‘rnating. Balki shunda, ey Yusuf naslidan omon qolganlar, Parvardigori Olam — Egamiz sizga iltifot qilar.</div>
  <div id="16"><sup><a href="https://www.kitobook.com/compare/book/30/05/16/" title="сравнение переводов, параллельные ссылки">16</a></sup> Ey Isroil xalqi, gunohlaringiz tufayli Rabbiy, Parvardigori Olam — Egamiz shunday demoqda: “Hamma shahar maydonlarida odamlar dod– faryod ko‘tarishadi, Hamma ko‘chalarda ‘Voy jonim! Voy jonim!’ deya yig‘i–sig‘i qilishadi. Dehkonlarni aza tutish uchun chaqirishadi, Marsiya aytadigan yig‘ichi ayollar yollanadi.</div>
  <div id="17"><sup><a href="https://www.kitobook.com/compare/book/30/05/17/" title="сравнение переводов, параллельные ссылки">17</a></sup> Har bir uzumzordan fig‘on eshitiladi, Axir, Men orangizdan o‘tib, sizlarni jazolayman.” Egamizning kalomi shudir.</div>
  <div id="18"><sup><a href="https://www.kitobook.com/compare/book/30/05/18/" title="сравнение переводов, параллельные ссылки">18</a></sup> Egamizning kunini intizorlik bilan kutganlarning holiga voy! Nega Egamizning kunini kutyapsizlar? Bu kun yorug‘lik emas, zulmat olib keladi–ku!</div>
  <div id="19"><sup><a href="https://www.kitobook.com/compare/book/30/05/19/" title="сравнение переводов, параллельные ссылки">19</a></sup> O‘sha kuni sizlar go‘yo arslondan qochib, Ayiqqa duch kelgan odamday bo‘lasizlar. O‘sha odam ayiqdan ham qochib, uyiga keladi, Qo‘li bilan devorga suyanganda uni ilon chaqadi.</div>
  <div id="20"><sup><a href="https://www.kitobook.com/compare/book/30/05/20/" title="сравнение переводов, параллельные ссылки">20</a></sup> Nahot tushunmasangiz?! Egamizning kuni yorug‘lik emas, Qorong‘ulik olib keladi–ku! O‘sha kun nursiz, zulmat kuni bo‘ladi!</div>
  <div id="21"><sup><a href="https://www.kitobook.com/compare/book/30/05/21/" title="сравнение переводов, параллельные ссылки">21</a></sup> Egamiz shunday deydi: “Ey Isroil xalqi! Men marosimlaringizdan nafratlanaman, Ulardan hazar qilaman. Muqaddas yig‘inlaringizni xush ko‘rmayman.</div>
  <div id="22"><sup><a href="https://www.kitobook.com/compare/book/30/05/22/" title="сравнение переводов, параллельные ссылки">22</a></sup> Menga qurbonliklar kuydirsangiz ham, Don nazrlarini atasangiz ham, Men ularni qabul qilmayman. Semiz hayvonlaringizni so‘yib, Tinchlik qurbonliklarini keltirsangiz ham, Men ulardan rozi bo‘lmayman.</div>
  <div id="23"><sup><a href="https://www.kitobook.com/compare/book/30/05/23/" title="сравнение переводов, параллельные ссылки">23</a></sup> Bo‘ldi, bas qiling sershovqin ashulalaringizni, Men eshitmayman toringizning navolarini.</div>
  <div id="24"><sup><a href="https://www.kitobook.com/compare/book/30/05/24/" title="сравнение переводов, параллельные ссылки">24</a></sup> Undan ko‘ra suvday oqsin adolat, To‘xtovsiz daryoday oqsin haqiqat.</div>
  <div id="25"><sup><a href="https://www.kitobook.com/compare/book/30/05/25/" title="сравнение переводов, параллельные ссылки">25</a></sup> Ey Isroil xalqi, sizlar juda ko‘p qurbonliklar keltirasizlar! Men ota–bobolaringizni qirq yil sahroda olib yurganimda, ulardan shu qadar ko‘p qurbonligu nazrlarni talab qilmadim!</div>
  <div id="26"><sup><a href="https://www.kitobook.com/compare/book/30/05/26/" title="сравнение переводов, параллельные ссылки">26</a></sup> Sizlar o‘zingiz uchun yasagan ilohiy shohingiz Sikkut va yulduz xudosi Kivunning tasvirlariga topindingizlar.</div>
  <div id="27"><sup><a href="https://www.kitobook.com/compare/book/30/05/27/" title="сравнение переводов, параллельные ссылки">27</a></sup> Shuning uchun Men sizlarni Damashq ortidagi yurtga surgun qilaman. Qani endi turinglar! O‘sha xudolarning tasvirlarini ko‘tarib olib ketinglar.” Egamizning kalomi shudir. Parvardigori Olamdir Uning nomi.</div>
</div>