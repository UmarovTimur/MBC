<div itemprop="articleBody" class="text">
  <div id="1"><sup><a href="https://www.kitobook.com/compare/book/30/01/1/" title="сравнение переводов, параллельные ссылки">1</a></sup> Ushbu kitobda taxuvalik cho‘ponlardan biri bo‘lgan Amosning so‘zlari bayon etilgan. Isroil to‘g‘risidagi bu so‘zlar Amosga zilziladan ikki yil avval vahiy orqali ayon bo‘lgan edi. O‘sha davrda Yahudo yurtida shoh Uzziyo, Isroil yurtida esa Yo‘sh o‘g‘li shoh Yoribom hukmronlik qilayotgan edilar.</div>
  <div id="2"><sup><a href="https://www.kitobook.com/compare/book/30/01/2/" title="сравнение переводов, параллельные ссылки">2</a></sup> Amos shunday dedi: “EgamizSiondan turib o‘kiradi, Quddusdan gulduros ovozi yangraydi! Cho‘ponlarning yaylovlari qurib qoladi, Karmil cho‘qqisidagi o‘tlar xazon bo‘ladi.”</div>
  <div id="3"><sup><a href="https://www.kitobook.com/compare/book/30/01/3/" title="сравнение переводов, параллельные ссылки">3</a></sup> Egamiz shunday demoqda: “Damashq aholisi gunoh ustiga gunoh qildi! Men ularni jazosiz qoldirmayman, Axir, ular Gilad aholisini temir tishli xo‘ptir bilan yanchidi.</div>
  <div id="4"><sup><a href="https://www.kitobook.com/compare/book/30/01/4/" title="сравнение переводов, параллельные ссылки">4</a></sup> Shunday ekan, Men shoh Xazayilning saroyiga olov yog‘diraman, Olov Banhadadning qal’alarini kuydirib tashlaydi.</div>
  <div id="5"><sup><a href="https://www.kitobook.com/compare/book/30/01/5/" title="сравнение переводов, параллельные ссылки">5</a></sup> Men Damashq darvozalarining tambalarini sindiraman. “Qabihlik vodiysi”ning hukmdorini yo‘q qilaman, Bayt–Edenda saltanat hassasini tutgan zotni halok qilaman. Oram xalqi asirlikka tushadi, Xir yurtiga olib ketiladi.” Egamizning kalomi shudir.</div>
  <div id="6"><sup><a href="https://www.kitobook.com/compare/book/30/01/6/" title="сравнение переводов, параллельные ссылки">6</a></sup> Egamiz shunday demoqda: “G‘azo aholisi gunoh ustiga gunoh qildi! Men ularni jazosiz qoldirmayman, Axir, ular butun bir xalqni asirlikka olib, Edomga qul qilib sotdilar.</div>
  <div id="7"><sup><a href="https://www.kitobook.com/compare/book/30/01/7/" title="сравнение переводов, параллельные ссылки">7</a></sup> Shunday ekan, Men G‘azo devoriga olov yog‘diraman, Olov G‘azo qal’alarini kuydirib tashlaydi.</div>
  <div id="8"><sup><a href="https://www.kitobook.com/compare/book/30/01/8/" title="сравнение переводов, параллельные ссылки">8</a></sup> Men Ashdod shahrining hukmdorini yo‘q qilaman, Ashqalonda saltanat hassasini tutgan zotni halok qilaman. Exron shahriga qarshi qo‘l ko‘taraman, Omon qolgan Filistlarni qirib tashlayman!” Egamiz Rabbiyning kalomi shudir.</div>
  <div id="9"><sup><a href="https://www.kitobook.com/compare/book/30/01/9/" title="сравнение переводов, параллельные ссылки">9</a></sup> Egamiz shunday demoqda: “Tir aholisi gunoh ustiga gunoh qildi! Men ularni jazosiz qoldirmayman. Axir, ular birodarlik ittifoqini unutib, Butun bir xalqni Edomliklarga qul qilib sotdilar.</div>
  <div id="10"><sup><a href="https://www.kitobook.com/compare/book/30/01/10/" title="сравнение переводов, параллельные ссылки">10</a></sup> Shunday ekan, Men Tir devoriga olov yog‘diraman, Olov Tir qal’alarini kuydirib tashlaydi.”</div>
  <div id="11"><sup><a href="https://www.kitobook.com/compare/book/30/01/11/" title="сравнение переводов, параллельные ссылки">11</a></sup> Egamiz shunday demoqda: “Edom aholisi gunoh ustiga gunoh qildi! Men ularni jazosiz qoldirmayman. Axir, ular qardoshi Isroil xalqiga rahm qilmadilar. Ularni qilich bilan ta’qib qilib, Qahrini cheksiz sochdilar, G‘azabidan hech tushmadilar.</div>
  <div id="12"><sup><a href="https://www.kitobook.com/compare/book/30/01/12/" title="сравнение переводов, параллельные ссылки">12</a></sup> Shunday ekan, Men Temon shahriga olov yog‘diraman, Bozrax qal’alarini olov kuydirib tashlaydi.”</div>
  <div id="13"><sup><a href="https://www.kitobook.com/compare/book/30/01/13/" title="сравнение переводов, параллельные ссылки">13</a></sup> Egamiz shunday demoqda: “Ommon xalqi gunoh ustiga gunoh qildi, Men ularni jazosiz qoldirmayman. Axir, ular hududini kengaytirish uchun Giladga hujum qildilar, O‘shanda homilador ayollarning qorinlarini yordilar.</div>
  <div id="14"><sup><a href="https://www.kitobook.com/compare/book/30/01/14/" title="сравнение переводов, параллельные ссылки">14</a></sup> Shunday ekan, Men Rabba shahrining devoriga o‘t qo‘yaman, Olov Rabba qal’alarini kuydirib tashlaydi. O‘sha kuni jangdagi hayqiriqlar falakni tutadi, Jang bo‘ron kabi avj oladi.</div>
  <div id="15"><sup><a href="https://www.kitobook.com/compare/book/30/01/15/" title="сравнение переводов, параллельные ссылки">15</a></sup> Ommon shohi surgun qilinadi, U bilan birga mulozimlar ham olib ketiladi.” Egamizning kalomi shudir. </div>
</div>