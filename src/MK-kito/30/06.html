<div itemprop="articleBody" class="text">
  <div id="1"><sup><a href="https://www.kitobook.com/compare/book/30/06/1/" title="сравнение переводов, параллельные ссылки">1</a></sup> Ey Quddusda rohat–farog‘atda yashaganlar, holingizga voy! Ey Samariya tog‘ida bexatar bo‘lganlar, holingizga voy! Sizlar o‘zlaringizni eng sara xalqning obro‘li odamlari deb bilasizlar, Bizga bosh bo‘linglar, deb Isroil xonadoni sizning oldingizga keladi.</div>
  <div id="2"><sup><a href="https://www.kitobook.com/compare/book/30/06/2/" title="сравнение переводов, параллельные ссылки">2</a></sup> Qalney shahriga borib, uning ahvolini ko‘ringlar. U yerdan buyuk Xomat shahriga o‘tib, holini bilinglar. Filist xalqining Gat shahriga ham borib ko‘ringlar. Sizlarning bu shohliklardan afzalroq joyingiz bormidi?! Yoki yurtingiz ularnikidan kattaroqmidi?!</div>
  <div id="3"><sup><a href="https://www.kitobook.com/compare/book/30/06/3/" title="сравнение переводов, параллельные ссылки">3</a></sup> Kulfat kuni kelishiga sizlar ishonmayapsizlar, Zo‘ravonlik hukmron bo‘lishiga sababchi bo‘lyapsizlar!</div>
  <div id="4"><sup><a href="https://www.kitobook.com/compare/book/30/06/4/" title="сравнение переводов, параллельные ссылки">4</a></sup> Sizlar fil suyagidan yasalgan supalarda yonboshlaysizlar, To‘shaklarda cho‘zilib yotasizlar, Qo‘zichoqlarning go‘shtidan lazzatlanasizlar, Semirtirilgan buzoqlarning go‘shtidan taom yeysizlar,</div>
  <div id="5"><sup><a href="https://www.kitobook.com/compare/book/30/06/5/" title="сравнение переводов, параллельные ссылки">5</a></sup> O‘zlaringizcha Dovud kabi kuylar bastalaysiz, Arfaning yangragan navolariga ashulalar aytasiz.</div>
  <div id="6"><sup><a href="https://www.kitobook.com/compare/book/30/06/6/" title="сравнение переводов, параллельные ссылки">6</a></sup> Qadahlab sharob ichasiz, Xushbo‘y moyning eng a’losini badaningizga surtasiz. Xalqingiz — Yusuf naslining kulfati uchun esa qayg‘urmaysiz!</div>
  <div id="7"><sup><a href="https://www.kitobook.com/compare/book/30/06/7/" title="сравнение переводов, параллельные ссылки">7</a></sup> Shunday ekan, sizlar birinchi bo‘lib surgun qilinasiz, Yonboshlab o‘tkazgan ziyofatlaringiz tugaydi.</div>
  <div id="8"><sup><a href="https://www.kitobook.com/compare/book/30/06/8/" title="сравнение переводов, параллельные ссылки">8</a></sup> Egamiz Rabbiy O‘z nomini o‘rtaga qo‘yib ont ichdi, Ha, Parvardigori Olam — Egamiz shunday demoqda: “Men Yoqub naslining takabburligidan nafratlanaman, Ularning qal’alaridan hazar qilaman. Samariya shahrini va u yerdagi hamma narsani Men dushmanning qo‘liga beraman.”</div>
  <div id="9"><sup><a href="https://www.kitobook.com/compare/book/30/06/9/" title="сравнение переводов, параллельные ссылки">9</a></sup> Agar bir uyda o‘nta odam qolgan bo‘lsa, ularning hammasi o‘ladi.</div>
  <div id="10"><sup><a href="https://www.kitobook.com/compare/book/30/06/10/" title="сравнение переводов, параллельные ссылки">10</a></sup> Ularning yaqin qarindoshi va go‘rkov marhumlarni dafn qilmoqchi bo‘lib kelishadi. Yaqin qarindoshi jasadlarni olib chiqqanda go‘rkovdan: “Yana jasadlar bormi?” deb so‘raydi. Go‘rkov: “Yo‘q”, deb javob beradi. Keyin esa: “Jim! Egamizning nomini tilga olmaylik!” deb aytadi.</div>
  <div id="11"><sup><a href="https://www.kitobook.com/compare/book/30/06/11/" title="сравнение переводов, параллельные ссылки">11</a></sup> Ana, Egamiz amr bermoqda: Koshonalar buzib tashlanadi, Kulbalar yakson bo‘ladi.</div>
  <div id="12"><sup><a href="https://www.kitobook.com/compare/book/30/06/12/" title="сравнение переводов, параллельные ссылки">12</a></sup> Otlar qoyalar ustida chopa olmaydi–ku! Dengizni ho‘kizlar bilan shudgor qilib bo‘lmaydi–ku! Qoyil–e, sizlar esa adolatni zaharga aylantirdingiz, Solihlikning shirin mevasini achchiq qildingiz.</div>
  <div id="13"><sup><a href="https://www.kitobook.com/compare/book/30/06/13/" title="сравнение переводов, параллельные ссылки">13</a></sup> Sizlar: “Lo‘davor shahrini qo‘lga kiritdik”, deb Maqtanib yuribsizlar. “Karnaym shahrini o‘z kuchimiz bilan yengdik”, deba ytyapsizlar.</div>
  <div id="14"><sup><a href="https://www.kitobook.com/compare/book/30/06/14/" title="сравнение переводов, параллельные ссылки">14</a></sup> Parvardigori Olam — Egamiz shunday demoqda: “Ey Isroil xalqi, qaranglar! Men sizlarga qarshi bir xalqni qo‘zg‘atdim. Ular Levo–Xomatdan to Araba tekisligigacha sizlarni ezadilar.”</div>
</div>