<div itemprop="articleBody" class="text">
  <div id="1"><sup><a href="https://www.kitobook.com/compare/book/44/01/1/" title="сравнение переводов, параллельные ссылки">1</a></sup> Ey Teofil, birinchi kitobimda Iso faoliyatining boshidan to oxirigacha qilgan va o‘rgatgan hamma ishlari to‘g‘risida yozgandim. </div>
  <div id="2"><sup><a href="https://www.kitobook.com/compare/book/44/01/2/" title="сравнение переводов, параллельные ссылки">2</a></sup> U osmonga ko‘tarilmasdan oldin, Muqaddas Ruh kuchi orqali O‘zi tanlagan havoriylarga ko‘rsatmalar bergan edi. </div>
  <div id="3"><sup><a href="https://www.kitobook.com/compare/book/44/01/3/" title="сравнение переводов, параллельные ссылки">3</a></sup> Iso azob chekib o‘lgandan keyin, bir qancha ishonchli dalillar orqali havoriylarga tirilganini ko‘rsatdi. Qirq kun davomida ularga zohir bo‘lib, Xudoning Shohligi to‘g‘risida gapirdi. </div>
  <div id="4"><sup><a href="https://www.kitobook.com/compare/book/44/01/4/" title="сравнение переводов, параллельные ссылки">4</a></sup> Iso o‘z havoriylari bilan yeb–ichar ekan, ularga shunday amr berdi: — Quddusdan ketib qolmanglar, Otamning bergan va’dasi bajo bo‘lishini kutinglar. Bu va’da haqida sizlarga aytgan edim. </div>
  <div id="5"><sup><a href="https://www.kitobook.com/compare/book/44/01/5/" title="сравнение переводов, параллельные ссылки">5</a></sup> Yahyo odamlarni suvga cho‘mdirar edi, sizlar esa yaqin kunlarda Muqaddas Ruhga cho‘mdirilasizlar.</div>
  <div id="6"><sup><a href="https://www.kitobook.com/compare/book/44/01/6/" title="сравнение переводов, параллельные ссылки">6</a></sup> Havoriylar birga yig‘ilganlarida, Isodan shunday deb so‘radilar: — Rabbimiz, hozir Isroilda Shohlikni Siz tiklaydigan vaqt emasmi?</div>
  <div id="7"><sup><a href="https://www.kitobook.com/compare/book/44/01/7/" title="сравнение переводов, параллельные ссылки">7</a></sup> Iso ularga shunday javob berdi: — Vaqt va davrlarni Otam O‘z hokimiyati orqali o‘rnatgan, bularni bilish sizning ishingiz emas. </div>
  <div id="8"><sup><a href="https://www.kitobook.com/compare/book/44/01/8/" title="сравнение переводов, параллельные ссылки">8</a></sup> Ammo Muqaddas Ruh sizlarni qamrab olganda, kuch–qudratga to‘lasizlar. Quddusda, Yahudiya va Samariyada, yer yuzining hamma burchaklarida sizlar Mening shohidlarim bo‘lasizlar.</div>
  <div id="9"><sup><a href="https://www.kitobook.com/compare/book/44/01/9/" title="сравнение переводов, параллельные ссылки">9</a></sup> Iso shu gaplarni aytgandan keyin, havoriylarning ko‘zi oldida osmonga ko‘tarildi. Bulut Isoni havoriylarning ko‘zlaridan yashirdi. </div>
  <div id="10"><sup><a href="https://www.kitobook.com/compare/book/44/01/10/" title="сравнение переводов, параллельные ссылки">10</a></sup> Iso ko‘tarilib ketgandan keyin ham havoriylar ko‘zlarini uzmay osmonga qarab turardilar. Shu payt birdan oq kiyim kiygan ikki odam ularning oldida paydo bo‘ldi.</div>
  <div id="11"><sup><a href="https://www.kitobook.com/compare/book/44/01/11/" title="сравнение переводов, параллельные ссылки">11</a></sup> — Ey Jalilaliklar! — dedi ular. — Nimaga osmonga qarab turibsizlar? Iso osmonga ko‘tarilganini o‘z ko‘zingiz bilan ko‘rdingizlar. U osmonga qanday ko‘tarilgan bo‘lsa, xuddi shunday qaytib keladi.</div>
  <div id="12"><sup><a href="https://www.kitobook.com/compare/book/44/01/12/" title="сравнение переводов, параллельные ссылки">12</a></sup> Shundan keyin ular Zaytun deb atalgan tog‘dan Quddusga qaytib keldilar. Zaytun tog‘i Quddus yonida bo‘lib, shahardan taxminan yarim soatlik yo‘l edi.</div>
  <div id="13"><sup><a href="https://www.kitobook.com/compare/book/44/01/13/" title="сравнение переводов, параллельные ссылки">13</a></sup> Ular shaharga kirganlaridan keyin, o‘zlari turadigan xonadonning boloxonasiga chiqdilar. Butrus, Yuhanno, Yoqub, Idris, Filipp, To‘ma, Bartolomey, Matto, Altey o‘g‘li Yoqub, vatanparvar Shimo‘n, Yoqub o‘g‘li Yahudo shu yerda edilar. </div>
  <div id="14"><sup><a href="https://www.kitobook.com/compare/book/44/01/14/" title="сравнение переводов, параллельные ссылки">14</a></sup> Ular doimo ibodat qilgani yig‘ilishardi. Ular qatorida ba’zi bir ayollar, shuningdek Isoning onasi Maryam va Uning ukalari ham bor edi.</div>
  <div id="15"><sup><a href="https://www.kitobook.com/compare/book/44/01/15/" title="сравнение переводов, параллельные ссылки">15</a></sup> Bir kuni yuz yigirmata imonli birodar yig‘ilgan edilar. Butrus ular oldida turib, shunday dedi:</div>
  <div id="16"><sup><a href="https://www.kitobook.com/compare/book/44/01/16/" title="сравнение переводов, параллельные ссылки">16</a></sup> — Birodarlarim! Muqaddas Ruh oldindan Dovud orqali Yahudo haqida bashorat qilgandi. Muqaddas Bitiklardagi uning bu so‘zlari amalga oshishi kerak edi. </div>
  <div id="17"><sup><a href="https://www.kitobook.com/compare/book/44/01/17/" title="сравнение переводов, параллельные ссылки">17</a></sup> Yahudo bizlarning birimiz hisoblanib, bu xizmatda ishtirok etishga tanlangandi. Ammo u Isoni qamash uchun kelganlarga boshchilik qildi. </div>
  <div id="18"><sup><a href="https://www.kitobook.com/compare/book/44/01/18/" title="сравнение переводов, параллельные ссылки">18</a></sup> Keyin yovuz ishi bilan qo‘lga kiritgan pulga dala sotib oldi. Ammo o‘sha yerda yiqilib tushdi, qorni yorilib, ichak–chovoqlari chiqib ketdi. </div>
  <div id="19"><sup><a href="https://www.kitobook.com/compare/book/44/01/19/" title="сравнение переводов, параллельные ссылки">19</a></sup> Bu voqea butun Quddus aholisiga ma’lum bo‘ldi, shuning uchun odamlar o‘sha joyni Haqaldama, ya’ni Qon dalasi deb atadilar.</div>
  <div id="20"><sup><a href="https://www.kitobook.com/compare/book/44/01/20/" title="сравнение переводов, параллельные ссылки">20</a></sup> Zabur kitobida shunday yozilgan: Uning makoni tashlandiq bo‘lib qolsin, U yerda yashaydigan biron jon qolmasin. Yana shunday deyilgan: Uning o‘rnini boshqasi olsin.</div>
  <div id="21"><sup><a href="https://www.kitobook.com/compare/book/44/01/21/" title="сравнение переводов, параллельные ссылки">21</a></sup> Shunga ko‘ra, biz Yahudoning o‘rniga boshqa bir odamni tanlashimiz kerak. Toki u, biz singari, Rabbimiz Isoning tirilgani haqida guvohlik bersin. </div>
  <div id="22"><sup><a href="https://www.kitobook.com/compare/book/44/01/22/" title="сравнение переводов, параллельные ссылки">22</a></sup> Bu odam Rabbimizning Yahyo tomonidan suvga cho‘mdirilgan kunidan boshlab, to osmonga ko‘tarilgan vaqtgacha bizga hamrohlik qilganlardan biri bo‘lishi shart.</div>
  <div id="23"><sup><a href="https://www.kitobook.com/compare/book/44/01/23/" title="сравнение переводов, параллельные ссылки">23</a></sup> Shunday qilib, ular ikki kishini oldinga chiqardilar. Ulardan biri Yusuf (uning yana Barsabo va Yustus degan ismi bor edi), ikkinchisi esa Mattiya edi. </div>
  <div id="24"><sup><a href="https://www.kitobook.com/compare/book/44/01/24/" title="сравнение переводов, параллельные ссылки">24</a></sup> Ular ibodat qilib, shunday dedilar: “Ey Rabbimiz! Sen hamma odamlarning yuragini bilasan. </div>
  <div id="25"><sup><a href="https://www.kitobook.com/compare/book/44/01/25/" title="сравнение переводов, параллельные ссылки">25</a></sup> Mana shu ikkovidan qaysi birini havoriylik xizmati uchun tanlaganingni bizga ko‘rsatgin, chunki Yahudo xizmatini tashlab, o‘ziga tegishli yerga ketgan.”</div>
  <div id="26"><sup><a href="https://www.kitobook.com/compare/book/44/01/26/" title="сравнение переводов, параллельные ссылки">26</a></sup> Havoriylar ular uchun qur’a tashladilar. Qur’a Mattiyaning chekiga tushdi. Mattiya o‘n bir havoriyga qo‘shildi.</div>
</div>