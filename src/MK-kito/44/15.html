<div itemprop="articleBody" class="text">
  <div id="1"><sup><a href="https://www.kitobook.com/compare/book/44/15/1/" title="сравнение переводов, параллельные ссылки">1</a></sup> Yahudiyadan bir necha odam Antioxiyaga kelib, imonlilarga shunday ta’lim bera boshladilar: “Musoning qonuniga binoan sunnat qilinmasangizlar, najot topa olmaysizlar.”</div>
  <div id="2"><sup><a href="https://www.kitobook.com/compare/book/44/15/2/" title="сравнение переводов, параллельные ссылки">2</a></sup> Pavlus bilan Barnabo ular bilan qizg‘in bahsu munozaraga kirishdilar. Shunda: “Pavlus bilan Barnabo hamda Antioxiyadan bir necha odam Quddusga yuborilsin”, deb qaror qilindi. Ular bu masalani havoriylar va oqsoqollar bilan muhokama qilishlari kerak edi.</div>
  <div id="3"><sup><a href="https://www.kitobook.com/compare/book/44/15/3/" title="сравнение переводов, параллельные ссылки">3</a></sup> Imonlilar jamoati ularni yo‘lga kuzatib qo‘ydi. Ular Finikiya va Samariya orqali o‘tar ekanlar, g‘ayriyahudiylar qanday qilib Xudoga yuz burganini aytib berdilar. Bu xabar hamma imonlilarga katta quvonch bag‘ishladi.</div>
  <div id="4"><sup><a href="https://www.kitobook.com/compare/book/44/15/4/" title="сравнение переводов, параллельные ссылки">4</a></sup> Pavlus va Barnabo Quddusga kelganlaridan keyin, jamoat, havoriylar, oqsoqollar ularni samimiy kutib oldilar. Pavlus va Barnabo Xudoning ular orqali qilgan ishlarini yig‘ilganlarga so‘zlab berdilar.</div>
  <div id="5"><sup><a href="https://www.kitobook.com/compare/book/44/15/5/" title="сравнение переводов, параллельные ссылки">5</a></sup> Ammo farziylar mazhabiga mansub imonlilar o‘rnilaridan turib: “G‘ayriyahudiylar sunnat qilinishlari kerak. Ularga Musoning qonuniga rioya qilishlarini buyurish kerak”, dedilar.</div>
  <div id="6"><sup><a href="https://www.kitobook.com/compare/book/44/15/6/" title="сравнение переводов, параллельные ссылки">6</a></sup> Havoriylar va oqsoqollar bu masalani muhokama qilish uchun yig‘ildilar.</div>
  <div id="7"><sup><a href="https://www.kitobook.com/compare/book/44/15/7/" title="сравнение переводов, параллельные ссылки">7</a></sup> Uzoq davom etgan munozaradan keyin Butrus o‘rnidan turib, ularga dedi: — Birodarlarim! O‘zlaringiz bilasizlarki, Xushxabarni g‘ayriyahudiylarga va’z qilishim uchun Xudo meni ancha vaqt oldin orangizdan tanlab oldi. G‘ayriyahudiylar ham Xushxabarni eshitib, imonga kelishi Uning maqsadi edi.</div>
  <div id="8"><sup><a href="https://www.kitobook.com/compare/book/44/15/8/" title="сравнение переводов, параллельные ссылки">8</a></sup> Xudo inson zotining yuragini biladi, U bizga bergan Muqaddas Ruhni g‘ayriyahudiylarga ham berdi. Shu orqali ularni qabul qilganini tasdiqladi.</div>
  <div id="9"><sup><a href="https://www.kitobook.com/compare/book/44/15/9/" title="сравнение переводов, параллельные ссылки">9</a></sup> Xudo imon orqali g‘ayriyahudiylarning yuraklarini pokladi. Shunday qilib, Xudo biz bilan g‘ayriyahudiylar orasidagi farqni yo‘q qildi.</div>
  <div id="10"><sup><a href="https://www.kitobook.com/compare/book/44/15/10/" title="сравнение переводов, параллельные ссылки">10</a></sup> Shunday ekan, nima uchun shogirdlarning yelkasiga og‘ir yuk ortib, Xudoni sinayapsizlar?! Axir, bu yukni biz ham, ota–bobolarimiz ham ko‘tara olmagan edik–ku!</div>
  <div id="11"><sup><a href="https://www.kitobook.com/compare/book/44/15/11/" title="сравнение переводов, параллельные ссылки">11</a></sup> Yo‘q! Ishonamizki, biz ham ular singari, Rabbimiz Isoning inoyati tufayli najot topamiz.</div>
  <div id="12"><sup><a href="https://www.kitobook.com/compare/book/44/15/12/" title="сравнение переводов, параллельные ссылки">12</a></sup> Hamma havoriylar va oqsoqollar sukutda qoldilar. Barnabo bilan Pavlus Xudoning ular orqali g‘ayriyahudiylar orasida ko‘rsatgan alomatlar va ajoyibotlar to‘g‘risida gapirib berdilar.</div>
  <div id="13"><sup><a href="https://www.kitobook.com/compare/book/44/15/13/" title="сравнение переводов, параллельные ссылки">13</a></sup> Ular gapini tugatgach, Yoqub co‘z oldi: — Birodarlarim! Meni eshitinglar.</div>
  <div id="14"><sup><a href="https://www.kitobook.com/compare/book/44/15/14/" title="сравнение переводов, параллельные ссылки">14</a></sup> Hozir Butrus bizga Xudoning ilk bor g‘ayriyahudiylarga iltifot nazarini solganini va ular orasidan O‘ziga bir xalq tanlab olganini tushuntirib berdi.</div>
  <div id="15"><sup><a href="https://www.kitobook.com/compare/book/44/15/15/" title="сравнение переводов, параллельные ссылки">15</a></sup> Bu so‘zlar payg‘ambarlarning aytganlari bilan mos keladi. Yozilganiday:</div>
  <div id="16"><sup><a href="https://www.kitobook.com/compare/book/44/15/16/" title="сравнение переводов, параллельные ссылки">16</a></sup> “‘Bundan keyin Men qaytib kelib, Dovudning yiqilgan shohligini qayta tiklayman, Uning xarobalarini yangidan barpo qilib, Uni qayta tiklab qo‘yurman.</div>
  <div id="17"><sup><a href="https://www.kitobook.com/compare/book/44/15/17/" title="сравнение переводов, параллельные ссылки">17</a></sup> Toki boshqa xalqlarning hammasi Menga intilsinlar, O‘zim da’vat qilgan o‘sha g‘ayriyahudiylar Meni izlasinlar.’ Egamizning kalomi shudir.</div>
  <div id="18"><sup><a href="https://www.kitobook.com/compare/book/44/15/18/" title="сравнение переводов, параллельные ссылки">18</a></sup> Egamiz bularni bizga azaldan ma’lum qilgan.”</div>
  <div id="19"><sup><a href="https://www.kitobook.com/compare/book/44/15/19/" title="сравнение переводов, параллельные ссылки">19</a></sup> Yoqub gapida davom etdi: — Shuning uchun Xudoga yuz burayotgan g‘ayriyahudiylarni qiyin ahvolga solib qo‘ymasligimiz kerak.</div>
  <div id="20"><sup><a href="https://www.kitobook.com/compare/book/44/15/20/" title="сравнение переводов, параллельные ссылки">20</a></sup> Buning o‘rniga, ularga xat yozib, shunday deb aytaylik: “Butlarga keltirilgan qurbonlikning go‘shtini tanovul qilishdan, zinodan va qoni chiqarilmagan hayvonning go‘shtini yeyishdan o‘zlaringizni tiyinglar.”</div>
  <div id="21"><sup><a href="https://www.kitobook.com/compare/book/44/15/21/" title="сравнение переводов, параллельные ссылки">21</a></sup> Axir, Musoning qonuni azal–azaldan har bir shaharda va’z qilinmoqda, har Shabbat kuni sinagogalarda o‘qilmoqda.”</div>
  <div id="22"><sup><a href="https://www.kitobook.com/compare/book/44/15/22/" title="сравнение переводов, параллельные ссылки">22</a></sup> Shundan keyin havoriylar va oqsoqollar butun imonlilar jamoati bilan shunday qarorga keldilar: “Guruhimizdan bir necha odamni tanlab olib, ularni Pavlus va Barnabo bilan birga Antioxiyaga yuboramiz.” Ular ikkita odamni — Barsabo degan Yahudoni va Silani tanlab oldilar. Yahudo va Sila jamoatning yo‘lboshchilari edilar.</div>
  <div id="23"><sup><a href="https://www.kitobook.com/compare/book/44/15/23/" title="сравнение переводов, параллельные ссылки">23</a></sup> Ularni shunday maktub bilan jo‘natdilar: “Biz, havoriylar va oqsoqollar — sizlarning birodarlaringiz Antioxiya, Suriya va Kilikiyada yashaydigan g‘ayriyahudiy birodarlarimizga salom yo‘llayapmiz.</div>
  <div id="24"><sup><a href="https://www.kitobook.com/compare/book/44/15/24/" title="сравнение переводов, параллельные ссылки">24</a></sup> Eshitishimizcha, bizning oramizdan ba’zilar borib, o‘zlarining gaplari bilan sizlarni xavotirga solibdi, yuraklaringizni g‘ash qilibdi. Ammo ularni biz yubormagan edik.</div>
  <div id="25"><sup><a href="https://www.kitobook.com/compare/book/44/15/25/" title="сравнение переводов, параллельные ссылки">25</a></sup> Biz vakillar tanlab, ularni aziz do‘stlarimiz Barnabo va Pavlus bilan birga sizlarning huzuringizga yuborishga bir ovozdan qaror qildik.</div>
  <div id="26"><sup><a href="https://www.kitobook.com/compare/book/44/15/26/" title="сравнение переводов, параллельные ссылки">26</a></sup> Barnabo bilan Pavlus Rabbimiz Iso Masih haqi–hurmati, hayotlarini xavf ostiga qo‘yganlar.</div>
  <div id="27"><sup><a href="https://www.kitobook.com/compare/book/44/15/27/" title="сравнение переводов, параллельные ссылки">27</a></sup> Shu bois biz Yahudo bilan Silani yuboryapmiz. Ushbu yozayotganlarimizni ular sizlarga og‘zaki ham tasdiqlab beradilar.</div>
  <div id="28"><sup><a href="https://www.kitobook.com/compare/book/44/15/28/" title="сравнение переводов, параллельные ссылки">28</a></sup> Biz MuqaddasRuh boshchiligida sizlarga quyidagi kerakli talablardan boshqa yukni yuklamaslikka qaror qildik:</div>
  <div id="29"><sup><a href="https://www.kitobook.com/compare/book/44/15/29/" title="сравнение переводов, параллельные ссылки">29</a></sup> sizlar butlarga keltirilgan qurbonlikning go‘shtini va qoni chiqarilmagan hayvonning go‘shtini tanovul qilishdan hamda zinodan o‘zlaringizni tiyinglar. O‘zlaringizni ana shulardan tiysangizlar, yaxshi ish qilgan bo‘lasizlar. Omon bo‘linglar.”</div>
  <div id="30"><sup><a href="https://www.kitobook.com/compare/book/44/15/30/" title="сравнение переводов, параллельные ссылки">30</a></sup> Shunday qilib, vakillar yo‘lga chiqib, Antioxiyaga keldilar. Ular jamoatni yiqqanlaridan keyin maktubni jamoat a’zolariga topshirdilar.</div>
  <div id="31"><sup><a href="https://www.kitobook.com/compare/book/44/15/31/" title="сравнение переводов, параллельные ссылки">31</a></sup> Jamoat a’zolari maktubni o‘qib, dalda so‘zlaridan xursand bo‘ldilar.</div>
  <div id="32"><sup><a href="https://www.kitobook.com/compare/book/44/15/32/" title="сравнение переводов, параллельные ссылки">32</a></sup> Yahudo bilan Sila payg‘ambar edilar. Ular imonlilarga dalda berib, ularga ko‘p gaplar aytib, imonda mustahkamladilar.</div>
  <div id="33"><sup><a href="https://www.kitobook.com/compare/book/44/15/33/" title="сравнение переводов, параллельные ссылки">33</a></sup> Yahudo bilan Sila ma’lum vaqt u yerda bo‘lganlaridan keyin, imonlilar ularni yuborgan birodarlari yoniga xayrixohlik bilan jo‘natib yubordilar</div>
  <div id="34"><sup><a href="https://www.kitobook.com/compare/book/44/15/34/" title="сравнение переводов, параллельные ссылки">34</a></sup> Ammo Sila, bu yerda qolamiz, deb qaror qildi, Yahudo bir o‘zi Quddusga qaytdi.</div>
  <div id="35"><sup><a href="https://www.kitobook.com/compare/book/44/15/35/" title="сравнение переводов, параллельные ссылки">35</a></sup> Pavlus bilan Barnabo esa birmuncha vaqt Antioxiyada qolishdi. Ular u yerda boshqalar bilan birga ta’lim berib, Rabbimiz Iso haqidagi xabarni va’z qildilar.</div>
  <div id="36"><sup><a href="https://www.kitobook.com/compare/book/44/15/36/" title="сравнение переводов, параллельные ссылки">36</a></sup> Oradan bir necha kun o‘tgach, Pavlus Barnaboga dedi: — Qani, biz Rabbimiz Iso haqidagi xabarni va’z qilgan shaharlarga boraylik, imonlilarni yo‘qlaylik, ularning hol–ahvolini bilaylik.</div>
  <div id="37"><sup><a href="https://www.kitobook.com/compare/book/44/15/37/" title="сравнение переводов, параллельные ссылки">37</a></sup> Barnabo Mark degan Yuhannoni o‘zlari bilan birga olib ketmoqchi edi.</div>
  <div id="38"><sup><a href="https://www.kitobook.com/compare/book/44/15/38/" title="сравнение переводов, параллельные ссылки">38</a></sup> Ammo Pavlus buni istamadi. Mark ularni Pamfiliyada qoldirib, xizmatda oxirigacha birga bo‘lmagani uchun Pavlus Barnaboning bu fikriga qattiq e’tiroz bildirdi.</div>
  <div id="39"><sup><a href="https://www.kitobook.com/compare/book/44/15/39/" title="сравнение переводов, параллельные ссылки">39</a></sup> Pavlus bilan Barnaboning orasida shunday anglashilmovchilik bo‘ldiki, ular bir– birlarini tark etdilar. Barnabo Markni o‘zi bilan birga olib, kemada Kiprga suzib ketdi.</div>
  <div id="40"><sup><a href="https://www.kitobook.com/compare/book/44/15/40/" title="сравнение переводов, параллельные ссылки">40</a></sup> Pavlus esa Silani tanladi. Imonlilar ularni Rabbimiz Isoning panohiga topshirganlaridan keyin ular yo‘lga chiqdilar.</div>
  <div id="41"><sup><a href="https://www.kitobook.com/compare/book/44/15/41/" title="сравнение переводов, параллельные ссылки">41</a></sup> Suriya va Kilikiya hududlarini kezib, jamoatlarni imonda mustahkamladilar.</div>
</div>