<div itemprop="articleBody" class="text">
  <div id="1"><sup><a href="https://www.kitobook.com/compare/book/44/06/1/" title="сравнение переводов, параллельные ссылки">1</a></sup> Shu vaqt davomida shogirdlarning soni ortib boraverdi. Ammo shu paytda yunonzabon va oromiyzabon imonli yahudiylar orasida ziddiyat paydo bo‘ldi. Yunonzabon yahudiylar: “Kundalik oziq–ovqat taqsimlanganda, bizning bevalarimiz e’tibordan chetda qolyaptilar”, deb e’tiroz bildirdilar.</div>
  <div id="2"><sup><a href="https://www.kitobook.com/compare/book/44/06/2/" title="сравнение переводов, параллельные ссылки">2</a></sup> O‘n ikki havoriy jamiki shogirdlarni yig‘ib, ularga shunday dedilar: — Biz Xudoning kalomini va’z qilishni bir chetda qoldirib, ozuqa tarqatish bilan ovora bo‘lishimiz to‘g‘ri emas.</div>
  <div id="3"><sup><a href="https://www.kitobook.com/compare/book/44/06/3/" title="сравнение переводов, параллельные ссылки">3</a></sup> Birodarlar, orangizdan yetti kishini tanlanglar. Ular obro‘–e’tiborga ega, Muqaddas Ruhga va donolikka to‘lib–toshgan bo‘lsin. Ularni bu xizmatga tayin etaylik.</div>
  <div id="4"><sup><a href="https://www.kitobook.com/compare/book/44/06/4/" title="сравнение переводов, параллельные ссылки">4</a></sup> Biz esa o‘zimizni ibodatga va Xudoning kalomi xizmatiga bag‘ishlaylik.</div>
  <div id="5"><sup><a href="https://www.kitobook.com/compare/book/44/06/5/" title="сравнение переводов, параллельные ссылки">5</a></sup> Ularning gapi butun jamoaga ma’qul bo‘ldi. Jamoa imonga va Muqaddas Ruhga to‘la Stefanni, shuningdek Filip, Proxor, Nikanor, Timon, Parmen va yahudiy diniga kirgan Antioxiyalik Nikolayni tanladilar.</div>
  <div id="6"><sup><a href="https://www.kitobook.com/compare/book/44/06/6/" title="сравнение переводов, параллельные ссылки">6</a></sup> Ular bu odamlarni havoriylarning oldiga turg‘izib qo‘ydilar. Havoriylar ularga qo‘llarini qo‘yib, ibodat qildilar.</div>
  <div id="7"><sup><a href="https://www.kitobook.com/compare/book/44/06/7/" title="сравнение переводов, параллельные ссылки">7</a></sup> Shunday qilib, Xudoning so‘zi yoyilib boraverdi. Shogirdlar soni Quddusda ko‘paydi. Ruhoniylarning ko‘pchiligi imonga keldilar.</div>
  <div id="8"><sup><a href="https://www.kitobook.com/compare/book/44/06/8/" title="сравнение переводов, параллельные ссылки">8</a></sup> Stefan Xudoning marhamatiga va ilohiy qudratga to‘lgan edi. U xalq orasida ajoyib mo‘jizalar va alomatlar ko‘rsatdi.</div>
  <div id="9"><sup><a href="https://www.kitobook.com/compare/book/44/06/9/" title="сравнение переводов, параллельные ссылки">9</a></sup> Ammo Ozodlar degan sinagoga a’zolarining ba’zilari — Kirineyaliklar, Aleksandriyaliklar, shuningdek Kilikiya va Asiyaliklar Stefan bilan bahslasha boshladilar.</div>
  <div id="10"><sup><a href="https://www.kitobook.com/compare/book/44/06/10/" title="сравнение переводов, параллельные ссылки">10</a></sup> Muqaddas Ruh Stefanga ko‘p donolik berdi, shuning uchun ular Stefanning gaplarini inkor qila olmadilar.</div>
  <div id="11"><sup><a href="https://www.kitobook.com/compare/book/44/06/11/" title="сравнение переводов, параллельные ссылки">11</a></sup> Shundan keyin sinagoga a’zolari ba’zi odamlarni gijgijlab: “Stefan Musoga va Xudoga qarshi kufr so‘zlar aytganini eshitdik”, — deb aytishga ko‘ndirdilar.</div>
  <div id="12"><sup><a href="https://www.kitobook.com/compare/book/44/06/12/" title="сравнение переводов, параллельные ссылки">12</a></sup> Shu yo‘l bilan ular xalqni, oqsoqollarni, Tavrot tafsirchilarini qayradilar. Ular Stefanni ushlab, Oliy kengashga olib keldilar.</div>
  <div id="13"><sup><a href="https://www.kitobook.com/compare/book/44/06/13/" title="сравнение переводов, параллельные ссылки">13</a></sup> Shunda ular soxta guvohlarni yolladilar. Soxta guvohlar shunday dedilar: “Bu odam mana shu muqaddas Ma’badga va qonunga qarshi gaplar aytishdan to‘xtamayapti.</div>
  <div id="14"><sup><a href="https://www.kitobook.com/compare/book/44/06/14/" title="сравнение переводов, параллельные ссылки">14</a></sup> Uning aytishicha, Nosiralik Iso Ma’badni qulatar emish, Muso bizlarga bergan urf–odatlarni o‘zgartirar emish.”</div>
  <div id="15"><sup><a href="https://www.kitobook.com/compare/book/44/06/15/" title="сравнение переводов, параллельные ссылки">15</a></sup> Oliy kengashda o‘tirganlar Stefanga tikilib qaradilar, uning yuzi xuddi farishtaning yuziga o‘xshash ekanini ko‘rdilar.</div>
</div>