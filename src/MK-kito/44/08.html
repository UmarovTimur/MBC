<div itemprop="articleBody" class="text">
  <div id="1"><sup><a href="https://www.kitobook.com/compare/book/44/08/1/" title="сравнение переводов, параллельные ссылки">1</a></sup> Stefanning o‘limini Shoul ma’qullagan edi. O‘sha kundan Quddusdagiimonlilar jamoati shafqatsiz quvg‘inlardan azob cheka boshladi. Havoriylardan boshqa hamma imonlilar Yahudiya va Samariya viloyatlari bo‘ylab tarqalib ketdilar.</div>
  <div id="2"><sup><a href="https://www.kitobook.com/compare/book/44/08/2/" title="сравнение переводов, параллельные ссылки">2</a></sup> Taqvodor odamlar Stefanni dafn qilib, unga qattiq aza tutdilar.</div>
  <div id="3"><sup><a href="https://www.kitobook.com/compare/book/44/08/3/" title="сравнение переводов, параллельные ссылки">3</a></sup> Shoul esa jamoatni yo‘q qilish payiga tushgan edi. U uyma–uy yurib, erkagu ayol imonlilarni sudrab olib chiqar, ularni qamoqxonaga tashlar edi.</div>
  <div id="4"><sup><a href="https://www.kitobook.com/compare/book/44/08/4/" title="сравнение переводов, параллельные ссылки">4</a></sup> Imonlilar tarqalib ketib, Iso haqidagi xabarni har joylarda va’z qilib yurardilar.</div>
  <div id="5"><sup><a href="https://www.kitobook.com/compare/book/44/08/5/" title="сравнение переводов, параллельные ссылки">5</a></sup> Filip Samariyaning bosh shahriga borib, u yerdagi aholiga Masih to‘g‘risida va’z qildi.</div>
  <div id="6"><sup><a href="https://www.kitobook.com/compare/book/44/08/6/" title="сравнение переводов, параллельные ссылки">6</a></sup> Filipni tinglab turgan va qilgan mo‘jizalarini ko‘rgan olomon uning gaplariga diqqat bilan quloq soldi.</div>
  <div id="7"><sup><a href="https://www.kitobook.com/compare/book/44/08/7/" title="сравнение переводов, параллельные ссылки">7</a></sup> Yovuz ruhlar ko‘p odamlarning ichidan chinqirib chiqib ketardi, ko‘plab shol va cho‘loq odamlar shifo topar edilar.</div>
  <div id="8"><sup><a href="https://www.kitobook.com/compare/book/44/08/8/" title="сравнение переводов, параллельные ссылки">8</a></sup> Shunday qilib, o‘sha shaharda katta shodlik hukm surardi.</div>
  <div id="9"><sup><a href="https://www.kitobook.com/compare/book/44/08/9/" title="сравнение переводов, параллельные ссылки">9</a></sup> Shu yerda Shimo‘n degan bir odam yashardi. U anchadan beri sehr–jodular qilib, Samariya aholisini hayratda qoldirib kelardi. Shu tariqa u o‘zini buyuk odam qilib ko‘rsatardi.</div>
  <div id="10"><sup><a href="https://www.kitobook.com/compare/book/44/08/10/" title="сравнение переводов, параллельные ссылки">10</a></sup> Shahardagi har bir odam — kattayu kichik uning gaplariga diqqat bilan quloq solar, “Bu odam Xudoning qudratidir, u Buyuk Qudrat deb nom olgan”, deb aytardi.</div>
  <div id="11"><sup><a href="https://www.kitobook.com/compare/book/44/08/11/" title="сравнение переводов, параллельные ссылки">11</a></sup> Shimo‘n uzoq vaqt odamlarni sehr– jodulari bilan ajablantirib kelgani uchun ham, unga odamlar diqqat bilan quloq solishardi.</div>
  <div id="12"><sup><a href="https://www.kitobook.com/compare/book/44/08/12/" title="сравнение переводов, параллельные ссылки">12</a></sup> Ammo Filip Xudo Shohligi va Iso Masih to‘g‘risidagi Xushxabarni va’z qilgandan keyin, odamlar Filipga ishondilar. Erkagu ayol suvga cho‘mdirildi.</div>
  <div id="13"><sup><a href="https://www.kitobook.com/compare/book/44/08/13/" title="сравнение переводов, параллельные ссылки">13</a></sup> Hatto Shimo‘n ham imonga keldi. U suvga cho‘mdirilgandan keyin, yuz berayotgan alomatlaru buyuk mo‘jizalarni ko‘rib, hayratda qoldi va Filipdan ajralmaydigan bo‘ldi.</div>
  <div id="14"><sup><a href="https://www.kitobook.com/compare/book/44/08/14/" title="сравнение переводов, параллельные ссылки">14</a></sup> Quddusdagi havoriylar, Samariya aholisi Xudoning kalomini qabul qilibdi, deb eshitganlari uchun, Butrus bilan Yuhannoni ularning oldiga yubordilar.</div>
  <div id="15"><sup><a href="https://www.kitobook.com/compare/book/44/08/15/" title="сравнение переводов, параллельные ссылки">15</a></sup> Butrus bilan Yuhanno borib, Muqaddas Ruhni qabul qilib olinglar, deb Samariyaliklar uchun ibodat qildilar.</div>
  <div id="16"><sup><a href="https://www.kitobook.com/compare/book/44/08/16/" title="сравнение переводов, параллельные ссылки">16</a></sup> Chunki hali MuqaddasRuh ularning birontasini ham qamrab olmagan edi. Ular faqat Rabbimiz Iso nomi bilan suvga cho‘mdirilgan edilar, xolos.</div>
  <div id="17"><sup><a href="https://www.kitobook.com/compare/book/44/08/17/" title="сравнение переводов, параллельные ссылки">17</a></sup> Shundan keyin Butrus bilan Yuhanno ularning ustiga qo‘llarini qo‘ydilar. Shu tariqa Samariyaliklar Muqaddas Ruhni qabul qildilar.</div>
  <div id="18"><sup><a href="https://www.kitobook.com/compare/book/44/08/18/" title="сравнение переводов, параллельные ссылки">18</a></sup> Shimo‘n ko‘rdiki, odamlarning boshlariga havoriylar qo‘llarini qo‘yganlarida, Muqaddas Ruh ularga berilardi. Shimo‘n Butrus bilan Yuhannoga pul taklif qilib, dedi:</div>
  <div id="19"><sup><a href="https://www.kitobook.com/compare/book/44/08/19/" title="сравнение переводов, параллельные ссылки">19</a></sup> — Shu qudratdan menga ham beringlar, toki birontasining boshiga qo‘llarimni qo‘yganimda, o‘sha odam Muqaddas Ruhni qabul qilsin.</div>
  <div id="20"><sup><a href="https://www.kitobook.com/compare/book/44/08/20/" title="сравнение переводов, параллельные ссылки">20</a></sup> Ammo Butrus Shimo‘nga shunday javob berdi: — Puling o‘zing bilan birga do‘zaxga ravona bo‘lsin, chunki sen, Xudoning in’omini pulga sotib olsam bo‘ladi, deb o‘ylaysan.</div>
  <div id="21"><sup><a href="https://www.kitobook.com/compare/book/44/08/21/" title="сравнение переводов, параллельные ссылки">21</a></sup> Bu ishda sening na ulushing, na haqing bor! Sening yuraging Xudo nazarida to‘g‘ri emas.</div>
  <div id="22"><sup><a href="https://www.kitobook.com/compare/book/44/08/22/" title="сравнение переводов, параллельные ссылки">22</a></sup> Endi tavba qilib, bu fosiq niyatingdan qayt, “Meni kechirgin”, deb Egamizga ibodat qil, balki yuragingdagi niyatingni U kechirar.</div>
  <div id="23"><sup><a href="https://www.kitobook.com/compare/book/44/08/23/" title="сравнение переводов, параллельные ссылки">23</a></sup> Ko‘rib turibman: yuraging achchiq zardaga to‘la, o‘zing fosiqlik zanjiriga bog‘langansan.</div>
  <div id="24"><sup><a href="https://www.kitobook.com/compare/book/44/08/24/" title="сравнение переводов, параллельные ссылки">24</a></sup> Shimo‘n shunday javob berdi: — Men uchun Egamizga ibodat qilinglar, tag‘in aytganlaringizdan biri boshimga tushmasin.</div>
  <div id="25"><sup><a href="https://www.kitobook.com/compare/book/44/08/25/" title="сравнение переводов, параллельные ссылки">25</a></sup> Butrus bilan Yuhanno u yerda guvohlik berib, Rabbimiz Iso haqidagi xabarni va’z qildilar. Shundan keyin Samariyaning ko‘p qishloqlarida Xushxabarni e’lon qilib, Quddusga qaytib keldilar.</div>
  <div id="26"><sup><a href="https://www.kitobook.com/compare/book/44/08/26/" title="сравнение переводов, параллельные ссылки">26</a></sup> Shu orada Egamizning bir farishtasi Filipga dedi: “Qani, bo‘l, janubga bor, Quddusdan G‘azoga olib boradigan sahro yo‘lidan ket.”</div>
  <div id="27"><sup><a href="https://www.kitobook.com/compare/book/44/08/27/" title="сравнение переводов, параллельные ссылки">27</a></sup> Filip yo‘lga chiqdi, ketayotib Habashistonlik bir amaldorni uchratib qoldi. U Habashiston malikasi Kandakining bosh xazinaboni lavozimidagi katta amaldor edi. U Quddusga sajda qilgani kelib,</div>
  <div id="28"><sup><a href="https://www.kitobook.com/compare/book/44/08/28/" title="сравнение переводов, параллельные ссылки">28</a></sup> endi uyiga qaytayotgan edi. Amaldor aravada o‘tirganicha, Ishayo payg‘ambar kitobini o‘qib ketayotgan edi.</div>
  <div id="29"><sup><a href="https://www.kitobook.com/compare/book/44/08/29/" title="сравнение переводов, параллельные ссылки">29</a></sup> Muqaddas Ruh Filipga: “Aravaga yaqinroq bor, uning yonida yur”, dedi.</div>
  <div id="30"><sup><a href="https://www.kitobook.com/compare/book/44/08/30/" title="сравнение переводов, параллельные ссылки">30</a></sup> Filip yugurib, aravaga yetib oldi, amaldorning Ishayo payg‘ambar kitobini o‘qiyotganini eshitdi. Filip: — O‘qiyotganingizni tushunyapsizmi? — deb so‘radi.</div>
  <div id="31"><sup><a href="https://www.kitobook.com/compare/book/44/08/31/" title="сравнение переводов, параллельные ссылки">31</a></sup> — Birontasi yordam bermasa, tushunarmidim?! — deb javob berdi amaldor. U Filipga: “Chiq, yonimga o‘tir”, deb taklif qildi.</div>
  <div id="32"><sup><a href="https://www.kitobook.com/compare/book/44/08/32/" title="сравнение переводов, параллельные ссылки">32</a></sup> Amaldor o‘qiyotgan Muqaddas Bitiklar parchasi quyidagilar edi: So‘yishga olib borilgan qo‘yday, Jun qirquvchi oldida jim turgan qo‘ziday U miq etib og‘zini ochmadi.</div>
  <div id="33"><sup><a href="https://www.kitobook.com/compare/book/44/08/33/" title="сравнение переводов, параллельные ссылки">33</a></sup> U xo‘rlandi. Adolatdan mahrum qilindi. Uning nasli haqida kim o‘ylaydi? Yer yuzida uning hayotiga chek qo‘yildi.</div>
  <div id="34"><sup><a href="https://www.kitobook.com/compare/book/44/08/34/" title="сравнение переводов, параллельные ссылки">34</a></sup> Amaldor Filipdan so‘radi: — Ayt–chi, payg‘ambar bu gaplarni kim to‘g‘risida aytdi — o‘zi to‘g‘risidami yoki boshqa birontasi to‘g‘risidami?</div>
  <div id="35"><sup><a href="https://www.kitobook.com/compare/book/44/08/35/" title="сравнение переводов, параллельные ссылки">35</a></sup> Shundan keyin Filip tushuntira boshladi, Muqaddas Bitiklarning shu qismidan boshlab Iso haqidagi Xushxabarni amaldorga so‘zlab berdi.</div>
  <div id="36"><sup><a href="https://www.kitobook.com/compare/book/44/08/36/" title="сравнение переводов, параллельные ссылки">36</a></sup> Ular yo‘lda ketayotganlarida, suv bor joyga kelib qoldilar. Shunda amaldor dedi: — Mana bu yerda suv bor ekan. Suvga cho‘mdirilishimga nima xalaqit beradi?!</div>
  <div id="37"><sup><a href="https://www.kitobook.com/compare/book/44/08/37/" title="сравнение переводов, параллельные ссылки">37</a></sup> Filip unga dedi: “Agar butun qalbingiz bilan ishonsangiz bo‘ladi.” Amaldor dedi: “Iso Masih — Xudoning O‘g‘li deb ishonaman.”</div>
  <div id="38"><sup><a href="https://www.kitobook.com/compare/book/44/08/38/" title="сравнение переводов, параллельные ссылки">38</a></sup> Amaldor aravani to‘xtatishga buyurdi. Ular ikkalasi — Filip bilan amaldor suvga tushdilar, Filip uni suvga cho‘mdirdi.</div>
  <div id="39"><sup><a href="https://www.kitobook.com/compare/book/44/08/39/" title="сравнение переводов, параллельные ссылки">39</a></sup> Ular suvdan chiqqanlaridan keyin, Egamizning Ruhi to‘satdan Filipni olib ketdi. Amaldor uni qaytib ko‘rmadi, ammo xursand bo‘lganicha, yo‘lida davom etdi.</div>
  <div id="40"><sup><a href="https://www.kitobook.com/compare/book/44/08/40/" title="сравнение переводов, параллельные ссылки">40</a></sup> Filip esa Ashdodda paydo bo‘lib qoldi. U Qaysariyaga kelguncha, butun o‘lka bo‘ylab o‘tar ekan, hamma shaharlarda Xushxabarni e’lon qilib boraverdi.</div>
</div>