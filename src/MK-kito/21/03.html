<div itemprop="articleBody" class="text">
  <div id="1"><sup><a href="https://www.kitobook.com/compare/book/21/03/1/" title="сравнение переводов, параллельные ссылки">1</a></sup> Bu dunyoda hamma narsaning o‘z tayinlangan payti bor, har bir ishning o‘z vaqti bor.</div>
  <div id="2"><sup><a href="https://www.kitobook.com/compare/book/21/03/2/" title="сравнение переводов, параллельные ссылки">2</a></sup> Tug‘ilishning ham, o‘lishning ham o‘z vaqti bor. Ekishning ham, ekilganni o‘rishning ham o‘z vaqti bor.</div>
  <div id="3"><sup><a href="https://www.kitobook.com/compare/book/21/03/3/" title="сравнение переводов, параллельные ссылки">3</a></sup> O‘ldirishning ham, shifo berishning ham o‘z vaqti bor. Buzishning ham, qurishning ham o‘z vaqti bor.</div>
  <div id="4"><sup><a href="https://www.kitobook.com/compare/book/21/03/4/" title="сравнение переводов, параллельные ссылки">4</a></sup> Yig‘lashning ham, kulishning ham o‘z vaqti bor. Azaning ham, raqsning ham o‘z vaqti bor.</div>
  <div id="5"><sup><a href="https://www.kitobook.com/compare/book/21/03/5/" title="сравнение переводов, параллельные ссылки">5</a></sup> Tosh otishning ham, tosh yig‘ishning ham o‘z vaqti bor. Bag‘riga bosishning ham, undan o‘zini tiyishning ham o‘z vaqti bor.</div>
  <div id="6"><sup><a href="https://www.kitobook.com/compare/book/21/03/6/" title="сравнение переводов, параллельные ссылки">6</a></sup> Qidirishning ham, yo‘qotishning ham o‘z vaqti bor. Saqlab qo‘yishning ham, tashlab yuborishning ham o‘z vaqti bor.</div>
  <div id="7"><sup><a href="https://www.kitobook.com/compare/book/21/03/7/" title="сравнение переводов, параллельные ссылки">7</a></sup> Yirtishning ham, tikishning ham o‘z vaqti bor. Sukut saqlashning ham, so‘zlashning ham o‘z vaqti bor.</div>
  <div id="8"><sup><a href="https://www.kitobook.com/compare/book/21/03/8/" title="сравнение переводов, параллельные ссылки">8</a></sup> Yaxshi ko‘rishning ham, nafratning ham o‘z vaqti bor. Urushning ham, tinchlikning ham o‘z vaqti bor.</div>
  <div id="9"><sup><a href="https://www.kitobook.com/compare/book/21/03/9/" title="сравнение переводов, параллельные ссылки">9</a></sup> Shuncha mehnat qilib inson qanday foyda topadi?</div>
  <div id="10"><sup><a href="https://www.kitobook.com/compare/book/21/03/10/" title="сравнение переводов, параллельные ссылки">10</a></sup> Insonlar qilishi uchun Xudo bergan mushkul ishni ko‘rdim.</div>
  <div id="11"><sup><a href="https://www.kitobook.com/compare/book/21/03/11/" title="сравнение переводов, параллельные ссылки">11</a></sup> Xudo aytgani bo‘yicha hamma narsa o‘z vaqtida sodir bo‘ladi. Xudo yuragiga solgani uchun inson vaqt o‘tishini sezadi, lekin Xudo boshidan oxirigacha qilgan ishlarni inson tushuna olmaydi.</div>
  <div id="12"><sup><a href="https://www.kitobook.com/compare/book/21/03/12/" title="сравнение переводов, параллельные ссылки">12</a></sup> Inson uchun baxtli hayot kechirish, o‘z hayotidan rohatlanishdan boshqa yaxshiroq narsa yo‘q ekanligini tushunib yetdim.</div>
  <div id="13"><sup><a href="https://www.kitobook.com/compare/book/21/03/13/" title="сравнение переводов, параллельные ссылки">13</a></sup> Hamma yeb, ichib, o‘z qilgan mehnatining rohatini ko‘rsin. Bu Xudoning in’omidir.</div>
  <div id="14"><sup><a href="https://www.kitobook.com/compare/book/21/03/14/" title="сравнение переводов, параллельные ссылки">14</a></sup> Xudo qilgan har bir ish to abad o‘zgarmas, bu ishga hech narsa qo‘shib bo‘lmaydi, undan hech narsani ayirib bo‘lmaydi. Xudo bu ishlarni, hamma Mendan qo‘rqsin, deb qildi.</div>
  <div id="15"><sup><a href="https://www.kitobook.com/compare/book/21/03/15/" title="сравнение переводов, параллельные ссылки">15</a></sup> Hozir nima bo‘lsa, oldin ham bo‘lgan, kelajakda bo‘ladigani hozir ham bordir. Xudo o‘z vaqtida o‘tmishni yana qaytarar.</div>
  <div id="16"><sup><a href="https://www.kitobook.com/compare/book/21/03/16/" title="сравнение переводов, параллельные ссылки">16</a></sup> Men yana bu dunyoda adolat hukm surishi kerak bo‘lgan joyda — qozixonada ham, to‘g‘rilik o‘rnida ham egrilik ko‘rdim.</div>
  <div id="17"><sup><a href="https://www.kitobook.com/compare/book/21/03/17/" title="сравнение переводов, параллельные ссылки">17</a></sup> O‘zimga: “Yaxshini ham, yomonni ham Xudo hukm qiladi, chunki Xudoning O‘zi har bir narsaning, har bir ishning vaqtini belgilagan”, — dedim.</div>
  <div id="18"><sup><a href="https://www.kitobook.com/compare/book/21/03/18/" title="сравнение переводов, параллельные ссылки">18</a></sup> Men yana odamzod haqida shuni tushundim: “Insonlar ham xuddi hayvonlarday ekan. Shuni ko‘rsatish uchun Xudo insonlarni sinar ekan.”</div>
  <div id="19"><sup><a href="https://www.kitobook.com/compare/book/21/03/19/" title="сравнение переводов, параллельные ссылки">19</a></sup> Axir, odamlar bilan hayvonlarning taqdiri bir xil, unisi ham bunisi ham o‘ladi. Insonlarga ham, hayvonlarga ham Xudo jon bergan, odamlar hayvonlardan ustun emas. Hammasi behuda ekan.</div>
  <div id="20"><sup><a href="https://www.kitobook.com/compare/book/21/03/20/" title="сравнение переводов, параллельные ссылки">20</a></sup> Hamma bitta joyga boradi, tuproqdan yaralganlar tuproqqa qaytadi.</div>
  <div id="21"><sup><a href="https://www.kitobook.com/compare/book/21/03/21/" title="сравнение переводов, параллельные ссылки">21</a></sup> Insonning ruhi tepaga chiqadimi, hayvonlarning ruhi pastga — yerning ostiga tushadimi, kim biladi?!</div>
  <div id="22"><sup><a href="https://www.kitobook.com/compare/book/21/03/22/" title="сравнение переводов, параллельные ссылки">22</a></sup> Shunda men tushundim: inson uchun o‘z mehnatidan rohat olishdan boshqa yaxshiroq narsa yo‘q ekan, chunki bu uning taqdiri. Inson o‘tib ketgandan keyin nima bo‘lishini kim unga ko‘rsata oladi?!</div>
</div>