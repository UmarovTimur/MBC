<div itemprop="articleBody" class="text">
  <div id="1"><sup><a href="https://www.kitobook.com/compare/book/21/04/1/" title="сравнение переводов, параллельные ссылки">1</a></sup> Men yana bu dunyoda bo‘layotgan zulmni ko‘rdim. Mana ezilganlarning ko‘z yoshlari, lekin ularning yupatuvchisi yo‘q. Ularga zulm qilayotganlarda kuch bor, ezilganlarning esa yupatuvchisi yo‘q.</div>
  <div id="2"><sup><a href="https://www.kitobook.com/compare/book/21/04/2/" title="сравнение переводов, параллельные ссылки">2</a></sup> Shunda men: “Marhumlar tiriklardan baxtliroqdir”, — dedim.</div>
  <div id="3"><sup><a href="https://www.kitobook.com/compare/book/21/04/3/" title="сравнение переводов, параллельные ссылки">3</a></sup> Ammo hali tug‘ilmaganlar marhumlardan ham baxtliroqdir, chunki ular bu dunyoda qilinayotgan qayg‘uli ishlarni ko‘rmaganlar.</div>
  <div id="4"><sup><a href="https://www.kitobook.com/compare/book/21/04/4/" title="сравнение переводов, параллельные ссылки">4</a></sup> Men yana bir narsani ko‘rdim: inson hamma ishni mohirlik bilan qiladi, lekin bu ishni birovga g‘ayirlik bilan qilsa, bu ham behuda, shamol orqasidan quvishdaydir. Ammo:</div>
  <div id="5"><sup><a href="https://www.kitobook.com/compare/book/21/04/5/" title="сравнение переводов, параллельные ссылки">5</a></sup> Nodon qo‘llarini qovushtirib o‘tirib o‘zini o‘zi xarob qiladi.</div>
  <div id="6"><sup><a href="https://www.kitobook.com/compare/book/21/04/6/" title="сравнение переводов, параллельные ссылки">6</a></sup> Vaqtni yelga sovurib, mashaqqatli mehnat bilan ikki hovuch narsaga erishish mumkin, lekin xotirjamlik bilan bir hovuch narsaga ega bo‘lish undan afzalroqdir.</div>
  <div id="7"><sup><a href="https://www.kitobook.com/compare/book/21/04/7/" title="сравнение переводов, параллельные ссылки">7</a></sup> Bu dunyoda yana bir behudalikni ko‘rdim.</div>
  <div id="8"><sup><a href="https://www.kitobook.com/compare/book/21/04/8/" title="сравнение переводов, параллельные ссылки">8</a></sup> Mana, bir kishi — yolg‘iz, uning farzandlari ham, aka–ukalari ham yo‘q. U tinim bilmay mehnat qiladi, ko‘zi esa boylikka to‘ymaydi. U: “Kim uchun ishlayapman, nima uchun o‘zimni rohat qilishdan qisyapman?!” — demaydi. Bu ham behudadir, qayg‘uli ishdir.</div>
  <div id="9"><sup><a href="https://www.kitobook.com/compare/book/21/04/9/" title="сравнение переводов, параллельные ссылки">9</a></sup> Ikki kishi bir kishidan ko‘proq ish bajara oladi, ular o‘z mehnatlari uchun yaxshi taqdirlanadilar.</div>
  <div id="10"><sup><a href="https://www.kitobook.com/compare/book/21/04/10/" title="сравнение переводов, параллельные ссылки">10</a></sup> Agar bittasi yiqilsa, ikkinchisi turg‘izadi, lekin yolg‘iz bo‘lganning ahvoli chatoqdir, u yiqilsa, turg‘izishga yonida hech kim bo‘lmaydi.</div>
  <div id="11"><sup><a href="https://www.kitobook.com/compare/book/21/04/11/" title="сравнение переводов, параллельные ссылки">11</a></sup> Ikki kishi birga yotsa, sovuq qotmaydilar, agar kishi bir o‘zi yotsa qanday qilib isinadi?!</div>
  <div id="12"><sup><a href="https://www.kitobook.com/compare/book/21/04/12/" title="сравнение переводов, параллельные ссылки">12</a></sup> Kishi bir o‘zi bo‘lsa, uni yiqitish oson, lekin ikki kishi o‘zlarini himoya qila oladi. Uchta ipdan eshilgan arqonni uzish qiyindir.</div>
  <div id="13"><sup><a href="https://www.kitobook.com/compare/book/21/04/13/" title="сравнение переводов, параллельные ссылки">13</a></sup> Qari, maslahatga quloq solmaydigan nodon shohdan kambag‘al, lekin dono bo‘lgan yigit yaxshiroqdir.</div>
  <div id="14"><sup><a href="https://www.kitobook.com/compare/book/21/04/14/" title="сравнение переводов, параллельные ссылки">14</a></sup> Shunga o‘xshash bir yigit o‘z yurtida kambag‘al bo‘lib tug‘ilib, qarzini to‘lay olmay qamoqqa tushib qolishi mumkin. Lekin qamoqdan chiqqandan keyin kelajakda shoh bo‘lishi ham mumkin.</div>
  <div id="15"><sup><a href="https://www.kitobook.com/compare/book/21/04/15/" title="сравнение переводов, параллельные ссылки">15</a></sup> Shohning vorisi bo‘lgan o‘sha yigitni qo‘llab–quvvatlashga tayyor bo‘lgan, mana shu dunyoda yashayotganlarni ko‘rdim.</div>
  <div id="16"><sup><a href="https://www.kitobook.com/compare/book/21/04/16/" title="сравнение переводов, параллельные ссылки">16</a></sup> Unga ergashganlar son–sanoqsiz bo‘lib ketishi, uning obro‘si ortishi mumkin. Shunday bo‘lsa ham, kelajak avlod uni rad qiladi. Ha, bu ham behuda ekan, shamolning orqasidan quvishday ekan.</div>
  <div id="17"><sup><a href="https://www.kitobook.com/compare/book/21/04/17/" title="сравнение переводов, параллельные ссылки">17</a></sup> Xudoning uyiga borganda qadamingizni o‘ylab bosing. Nodonlarday harakat qilmasdan, aksincha quloq solish uchun boringlar. Nodonlar Xudoga o‘ylamasdan qurbonlik keltiradilar. O‘ylamasdan, beparvolik bilan qurbonlik keltirish fosiqlik ekanligini esa tan olmaydilar.</div>
</div>