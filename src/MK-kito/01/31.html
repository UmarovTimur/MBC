<div itemprop="articleBody" class="text">
  <div id="1"><sup><a href="https://www.kitobook.com/compare/book/01/31/1/" title="сравнение переводов, параллельные ссылки">1</a></sup> Lobonning o‘g‘illari ming‘ir–ming‘ir qila boshladilar: “Yoqub otamizni xonavayron qildi. U butun boyligini otamizning boyligidan olgan.” Yoqub bu gaplarni eshitib qoldi.</div>
  <div id="2"><sup><a href="https://www.kitobook.com/compare/book/01/31/2/" title="сравнение переводов, параллельные ссылки">2</a></sup> Yoqub sezdiki, Lobon unga anchagina sovuq munosabatda bo‘lyapti.</div>
  <div id="3"><sup><a href="https://www.kitobook.com/compare/book/01/31/3/" title="сравнение переводов, параллельные ссылки">3</a></sup> Egamiz ham Yoqubga: — Ota–bobolaringning yurtiga, qarindosh– urug‘laringning oldiga qayt, Men sen bilan birga bo‘laman, — dedi.</div>
  <div id="4"><sup><a href="https://www.kitobook.com/compare/book/01/31/4/" title="сравнение переводов, параллельные ссылки">4</a></sup> Yoqub yaylovda qo‘y–echkilarini boqayotganda, Rohila bilan Leaxni shu yerga chaqirtirdi.</div>
  <div id="5"><sup><a href="https://www.kitobook.com/compare/book/01/31/5/" title="сравнение переводов, параллельные ссылки">5</a></sup> Ular kelgach, dedi: — Ko‘rib turibman, otalaringizning menga munosabati ilgarigiday emas. Lekin otamning Xudosi men bilan birga edi.</div>
  <div id="6"><sup><a href="https://www.kitobook.com/compare/book/01/31/6/" title="сравнение переводов, параллельные ссылки">6</a></sup> O‘zlaringiz bilasizlar, men sizlarning otangizga kuchim boricha xizmat qildim.</div>
  <div id="7"><sup><a href="https://www.kitobook.com/compare/book/01/31/7/" title="сравнение переводов, параллельные ссылки">7</a></sup> U meni aldab, xizmat haqimni o‘n marta o‘zgartirdi. Lekin u menga zarar yetkazishiga Xudo yo‘l qo‘ymadi.</div>
  <div id="8"><sup><a href="https://www.kitobook.com/compare/book/01/31/8/" title="сравнение переводов, параллельные ссылки">8</a></sup> Agar otangiz: “Suruvdagi olachipor qo‘y–echkilar sening xizmat haqing bo‘ladi”, deb aytgan bo‘lsa, butun suruv olachipor bola beraverdi. “Yo‘l–yo‘li sening xizmat haqing bo‘ladi”, deb aytgan bo‘lsa, butun suruv yo‘l–yo‘l bola beraverdi.</div>
  <div id="9"><sup><a href="https://www.kitobook.com/compare/book/01/31/9/" title="сравнение переводов, параллельные ссылки">9</a></sup> Xudo shu yo‘l bilan otangizning qo‘y–echkilarini tortib olib, menga berdi.</div>
  <div id="10"><sup><a href="https://www.kitobook.com/compare/book/01/31/10/" title="сравнение переводов, параллельные ссылки">10</a></sup> Juftlashish mavsumi paytida bir kuni tush ko‘rdim. Qarasam, suruvdagi juftlashgan takalar yo‘l–yo‘l, xol–xol va olachipor ekan.</div>
  <div id="11"><sup><a href="https://www.kitobook.com/compare/book/01/31/11/" title="сравнение переводов, параллельные ссылки">11</a></sup> Tushimda Xudoning farishtasi: “Yoqub!” deb chaqirdi. “Labbay!” deb javob berdim men.</div>
  <div id="12"><sup><a href="https://www.kitobook.com/compare/book/01/31/12/" title="сравнение переводов, параллельные ссылки">12</a></sup> Farishta menga aytdi: “Qara, juftlashgan takalarning hammasi yo‘l–yo‘l, xol–xol va olachipor. Bularning hammasini Men qilyapman. Chunki Lobonning senga munosabatini ko‘rganman.</div>
  <div id="13"><sup><a href="https://www.kitobook.com/compare/book/01/31/13/" title="сравнение переводов, параллельные ссылки">13</a></sup> Men Baytilda senga zohir bo‘lgan Xudoman. U yerda sen tosh ustunga zaytun moyi surtib, Menga xizmat qilish uchun qasam ichgan eding. Endi hoziroq bu yurtdan ket, o‘zingning ona yurtingga qayt.”</div>
  <div id="14"><sup><a href="https://www.kitobook.com/compare/book/01/31/14/" title="сравнение переводов, параллельные ссылки">14</a></sup> Shunda Rohila bilan Leax Yoqubga: — Endi otamizdan bizga hech qanday meros tegmas ekan–da, — deyishdi.</div>
  <div id="15"><sup><a href="https://www.kitobook.com/compare/book/01/31/15/" title="сравнение переводов, параллельные ссылки">15</a></sup> — Biz otamizga xuddi begonalarday bo‘lib qoldik. U bizni sotdi, bizning evazimizga nima olgan bo‘lsa, hammasini sarf qilib bo‘ldi.</div>
  <div id="16"><sup><a href="https://www.kitobook.com/compare/book/01/31/16/" title="сравнение переводов, параллельные ссылки">16</a></sup> Xudo otamizdan sizga olib bergan hamma boyliklar bizniki va bolalarimizniki. Endi esa Xudo sizga nima aytgan bo‘lsa, shuni qiling.</div>
  <div id="17"><sup><a href="https://www.kitobook.com/compare/book/01/31/17/" title="сравнение переводов, параллельные ссылки">17</a></sup> -</div>
  <div id="18"><sup><a href="https://www.kitobook.com/compare/book/01/31/18/" title="сравнение переводов, параллельные ссылки">18</a></sup> Shunday qilib, Yoqub Kan’on yurtiga — otasining oldiga qaytib ketishga tayyorlandi. Xotinlarini va bolalarini tuyalarga mindirdi. Qo‘y– echkilarini oldiga solib haydadi, Paddon– Oramda topgan hamma mol–mulkini oldi.</div>
  <div id="19"><sup><a href="https://www.kitobook.com/compare/book/01/31/19/" title="сравнение переводов, параллельные ссылки">19</a></sup> Lobon qo‘ylarining junini qirqqani ketdi. U yo‘q paytida Rohila otasining xonaki xudolarini o‘g‘irlab oldi.</div>
  <div id="20"><sup><a href="https://www.kitobook.com/compare/book/01/31/20/" title="сравнение переводов, параллельные ссылки">20</a></sup> Buning ustiga, Yoqub ham, biz ketyapmiz, deb Oramlik Lobonga aytmasdan, uni aldab jo‘nab qoldi.</div>
  <div id="21"><sup><a href="https://www.kitobook.com/compare/book/01/31/21/" title="сравнение переводов, параллельные ссылки">21</a></sup> Yoqub hamma mol–mulkini olib, Furot daryosini kechib o‘tdi va Gilad qirlariga yo‘l oldi.</div>
  <div id="22"><sup><a href="https://www.kitobook.com/compare/book/01/31/22/" title="сравнение переводов, параллельные ссылки">22</a></sup> Oradan uch kun o‘tgach, Lobonga: “Yoqub qochib ketibdi”, degan xabar yetib bordi.</div>
  <div id="23"><sup><a href="https://www.kitobook.com/compare/book/01/31/23/" title="сравнение переводов, параллельные ссылки">23</a></sup> Lobon qarindosh–urug‘idan erkaklarni yoniga olib, Yoqubni quvib ketdi. Yoqubni yetti kun quvlagandan keyin, oxiri Gilad qirlarida unga yetib oldi.</div>
  <div id="24"><sup><a href="https://www.kitobook.com/compare/book/01/31/24/" title="сравнение переводов, параллельные ссылки">24</a></sup> Lekin o‘sha kuni kechasi Lobon tush ko‘rdi. Tushida Xudo zohir bo‘lib: “Ehtiyot bo‘l, Yoqubga yaxshi–yomon gap qilib yurma”, dedi.</div>
  <div id="25"><sup><a href="https://www.kitobook.com/compare/book/01/31/25/" title="сравнение переводов, параллельные ссылки">25</a></sup> Lobon Yoqubga yetib olganda, Yoqub Gilad qirlarida chodir tikib yotgan edi. Lobon ham qarindosh–urug‘lari bilan Yoqubga yaqinroq joyga chodirini tikdi.</div>
  <div id="26"><sup><a href="https://www.kitobook.com/compare/book/01/31/26/" title="сравнение переводов, параллельные ссылки">26</a></sup> Lobon Yoqubga: — Bu nima qilganing? Meni aldab ketibsan–ku! — dedi. — Qizlarimni ham, xuddi urushdagi asiralarday, o‘g‘irlab ketibsan.</div>
  <div id="27"><sup><a href="https://www.kitobook.com/compare/book/01/31/27/" title="сравнение переводов, параллельные ссылки">27</a></sup> Nimaga meni aldab, hech narsa demasdan, yashirincha qochib qolding? Agar bir og‘iz aytganingda, childirma, lira chalib, o‘yin–kulgi qilib, xursandchilik bilan kuzatib qo‘ygan bo‘lardim.</div>
  <div id="28"><sup><a href="https://www.kitobook.com/compare/book/01/31/28/" title="сравнение переводов, параллельные ссылки">28</a></sup> Sen hatto nevaralarim bilan qizlarimni o‘pib, yaxshi boringlar, deb aytishimga ham imkon bermading. Qilgan ishing — g‘irt ahmoqlik.</div>
  <div id="29"><sup><a href="https://www.kitobook.com/compare/book/01/31/29/" title="сравнение переводов, параллельные ссылки">29</a></sup> Senga yomonlik qilishga kuchim yetadi. Lekin kecha tunda otangning Xudosi menga zohir bo‘lib: “Ehtiyot bo‘l, Yoqubga yaxshi–yomon gap qilib yurma”, deb aytdi.</div>
  <div id="30"><sup><a href="https://www.kitobook.com/compare/book/01/31/30/" title="сравнение переводов, параллельные ссылки">30</a></sup> Ahvolingni tushunaman, otangning uyini sog‘ingansan, shuning uchun ketgansan. Lekin nimaga xudolarimni o‘g‘irlading?</div>
  <div id="31"><sup><a href="https://www.kitobook.com/compare/book/01/31/31/" title="сравнение переводов, параллельные ссылки">31</a></sup> — Qizlaringizni mendan tortib olasiz, deb o‘ylab, qo‘rqqan edim, — dedi Yoqub.</div>
  <div id="32"><sup><a href="https://www.kitobook.com/compare/book/01/31/32/" title="сравнение переводов, параллельные ссылки">32</a></sup> — Lekin sizning xudolaringizga kelsak, ularni kim olgan bo‘lsa, o‘ldirilsin. Qarindoshlarimizning guvohligida narsalaringizni izlab ko‘ring. Agar sizning narsalaringiz bo‘lsa, olavering. Lobonning xudolarini Rohila o‘g‘irlaganini Yoqub bilmas edi.</div>
  <div id="33"><sup><a href="https://www.kitobook.com/compare/book/01/31/33/" title="сравнение переводов, параллельные ссылки">33</a></sup> Lobon xudolarini qidirib, avvalo Yoqubning chodiridan izladi. Keyin Leaxning chodiriga, undan keyin ikkala cho‘rining chodiriga kirdi, lekin xudolarini topa olmadi. Oxirida Rohilaning chodiriga kirdi.</div>
  <div id="34"><sup><a href="https://www.kitobook.com/compare/book/01/31/34/" title="сравнение переводов, параллельные ссылки">34</a></sup> Rohila xudolarni tuya egarining ichiga yashirib, o‘zi egarga o‘tirib olgan edi. Lobon chodirning hamma yog‘ini axtarsa ham, xudolarini topa olmadi.</div>
  <div id="35"><sup><a href="https://www.kitobook.com/compare/book/01/31/35/" title="сравнение переводов, параллельные ссылки">35</a></sup> Rohila otasiga: — Sizning oldingizda o‘rnimdan turmaganim uchun mendan jahlingiz chiqmasin, otajon, — dedi. — Hozir ayollar kasaliga yo‘liqqan paytim. Lobon xudolarini qancha qidirmasin, topa olmadi.</div>
  <div id="36"><sup><a href="https://www.kitobook.com/compare/book/01/31/36/" title="сравнение переводов, параллельные ссылки">36</a></sup> Yoqub qattiq g‘azablanib, Lobonni urishib berdi: — Aybim nima ekan?! Nimaga men jinoyat qilganday ta’qib qilyapsiz?!</div>
  <div id="37"><sup><a href="https://www.kitobook.com/compare/book/01/31/37/" title="сравнение переводов, параллельные ссылки">37</a></sup> Hamma narsalarimni titkilab chiqdingiz. Endi menga ko‘rsating–chi, biror narsangizni topdingizmi? Topgan bo‘lsangiz, qani, qarindosh–urug‘larimiz oldiga qo‘ying, ikkalamizdan qaysi birimiz haq ekanimizni ular hukm qilsin!</div>
  <div id="38"><sup><a href="https://www.kitobook.com/compare/book/01/31/38/" title="сравнение переводов, параллельные ссылки">38</a></sup> Yigirma yil men sizning eshigingizda bo‘ldim. Ana shu davrda bironta sovliq qo‘yingiz, echkingiz chala tug‘ib qo‘ymadi, suruvingizdan bironta qo‘chqorni yeb qo‘ymadim.</div>
  <div id="39"><sup><a href="https://www.kitobook.com/compare/book/01/31/39/" title="сравнение переводов, параллельные ссылки">39</a></sup> Yovvoyi hayvonlar bo‘g‘izlab tashlaganlarini sizga ko‘rsatmasdan, zararni o‘z bo‘ynimga olardim. Qo‘yingiz kunduzi yo‘qolganmi, yoki kechasi yo‘qolganmi, baribir, siz mendan talab qilardingiz.</div>
  <div id="40"><sup><a href="https://www.kitobook.com/compare/book/01/31/40/" title="сравнение переводов, параллельные ссылки">40</a></sup> Kunduzi jazirama issiqda, kechalari sovuqda, tunlarni uyqusiz o‘tkazib, sizga xizmat qildim.</div>
  <div id="41"><sup><a href="https://www.kitobook.com/compare/book/01/31/41/" title="сравнение переводов, параллельные ссылки">41</a></sup> Yigirma yil sizning xonadoningizda bo‘ldim: o‘n to‘rt yil — ikkala qizingiz uchun, olti yil — qo‘y–echkilarga ega bo‘lishim uchun xizmat qildim. Xizmat haqimni o‘n marta o‘zgartirdingiz.</div>
  <div id="42"><sup><a href="https://www.kitobook.com/compare/book/01/31/42/" title="сравнение переводов, параллельные ссылки">42</a></sup> Agar bobom Ibrohimning Xudosi, otam Is’hoq sajda qiladigan Xudo men bilan bo‘lmaganda edi, shubhasiz, siz meni quppa–quruq qaytargan bo‘lardingiz. Lekin Xudo mening qiynalganimni, mening og‘ir mehnatimni ko‘rdi. Shu sababdan U o‘tgan kecha sizga zohir bo‘lib, nohaqligingizni aytgan.</div>
  <div id="43"><sup><a href="https://www.kitobook.com/compare/book/01/31/43/" title="сравнение переводов, параллельные ссылки">43</a></sup> Shundan keyin Lobon Yoqubga dedi: — Mana bu ayollar — mening qizlarim, mana bu bolalar — mening nabiralarim, qo‘y–echkilar ham meniki. Sen ko‘rib turgan hamma narsa — meniki. Lekin hozir o‘zimning qizlarimga, nabiralarimga biror narsa qila olarmidim?!</div>
  <div id="44"><sup><a href="https://www.kitobook.com/compare/book/01/31/44/" title="сравнение переводов, параллельные ссылки">44</a></sup> Kel, endi ikkovimiz ahd qilaylik, toki bu ahd ikkovimiz yarashganimizni isbotlasin.</div>
  <div id="45"><sup><a href="https://www.kitobook.com/compare/book/01/31/45/" title="сравнение переводов, параллельные ссылки">45</a></sup> Yoqub bir toshni olib, yodgorlik qilib qo‘ydi.</div>
  <div id="46"><sup><a href="https://www.kitobook.com/compare/book/01/31/46/" title="сравнение переводов, параллельные ссылки">46</a></sup> Keyin u qarindosh–urug‘lariga: “Tosh to‘plab kelinglar!” dedi. Ular ham tosh to‘plab kelib, bir uyum hosil qilishdi va tosh uyumining yonida tamaddi qilishdi.</div>
  <div id="47"><sup><a href="https://www.kitobook.com/compare/book/01/31/47/" title="сравнение переводов, параллельные ссылки">47</a></sup> Bu joy Lobonning tilida Yogar– Saduto, Yoqubning tilida Galed[233], deb ataladigan bo‘ldi.</div>
  <div id="48"><sup><a href="https://www.kitobook.com/compare/book/01/31/48/" title="сравнение переводов, параллельные ссылки">48</a></sup> Lobon: “Bu tosh uyumi bugun sen bilan mening oramizda guvohdir”, deb bu joyni Galed, deb ataydigan bo‘ldi.</div>
  <div id="49"><sup><a href="https://www.kitobook.com/compare/book/01/31/49/" title="сравнение переводов, параллельные ссылки">49</a></sup> Shuningdek, u: “Biz bir– birimizdan ayrilganimizdan keyin, Egam sen bilan meni kuzatib tursin”, deb bu joyni Mispax, deb atadi. So‘ng shunday dedi:</div>
  <div id="50"><sup><a href="https://www.kitobook.com/compare/book/01/31/50/" title="сравнение переводов, параллельные ссылки">50</a></sup> — Agar qizlarimning dilini og‘ritsang yoki ularning ustiga xotin olsang, esingda tut, hatto men bilmagan taqdirda ham, Xudo sen bilan mening o‘rtamizda guvohdir.</div>
  <div id="51"><sup><a href="https://www.kitobook.com/compare/book/01/31/51/" title="сравнение переводов, параллельные ссылки">51</a></sup> So‘ng Lobon Yoqubga yana dedi: — Ikkovimizning o‘rtamizda men o‘rnatgan mana bu tosh uyumi bilan ustunga qara.</div>
  <div id="52"><sup><a href="https://www.kitobook.com/compare/book/01/31/52/" title="сравнение переводов, параллельные ссылки">52</a></sup> Bular bizning ontimizga guvoh bo‘lib, ikkovimizning o‘rtamizda turibdi. Men senga zarar yetkazish niyatida bu tosh uyumidan nariga o‘tmayman, sen ham menga zarar yetkazish niyatida bu tosh uyumi va ustundan beriga o‘tmasliging lozim.</div>
  <div id="53"><sup><a href="https://www.kitobook.com/compare/book/01/31/53/" title="сравнение переводов, параллельные ссылки">53</a></sup> Ota– bobolarimizning Xudosi — sening bobong Ibrohimning Xudosi va mening bobom Naxo‘rning Xudosi — o‘rtamizda hakam bo‘lsin. Shunday qilib, Yoqub otasi Is’hoq sajda qiladigan Xudo nomi bilan qasam ichdi.</div>
  <div id="54"><sup><a href="https://www.kitobook.com/compare/book/01/31/54/" title="сравнение переводов, параллельные ссылки">54</a></sup> Yoqub qurbonlik qilib, hammani ziyofatga taklif qildi. Ular tunni qirda o‘tkazishdi.</div>
  <div id="55"><sup><a href="https://www.kitobook.com/compare/book/01/31/55/" title="сравнение переводов, параллельные ссылки">55</a></sup> Ertasiga Lobon saharda turdi. Qizlarini, nabiralarini o‘pib, hammalarini duo qildi. So‘ngra uyiga qaytib ketdi.</div>
</div>