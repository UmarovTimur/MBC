<div itemprop="articleBody" class="text">
  <div id="1"><sup><a href="https://www.kitobook.com/compare/book/01/03/1/" title="сравнение переводов, параллельные ссылки">1</a></sup> Parvardigor Egamiz hamma yovvoyi hayvonlarni ham yaratgan edi. O‘sha hayvonlar orasida ancha ayyori ilon edi. Ilon xotindan: — Haqiqatan ham Xudo, bog‘dagi bironta daraxtning mevasidan yemanglar, deb aytdimi? — deb so‘radi.</div>
  <div id="2"><sup><a href="https://www.kitobook.com/compare/book/01/03/2/" title="сравнение переводов, параллельные ссылки">2</a></sup> Xotin ilonga: — Yo‘g‘–e, biz bog‘dagi hamma daraxtlarning mevasidan yeyishimiz mumkin, — deb javob berdi.</div>
  <div id="3"><sup><a href="https://www.kitobook.com/compare/book/01/03/3/" title="сравнение переводов, параллельные ссылки">3</a></sup> — Lekin Xudo, bog‘ o‘rtasidagi daraxtning mevasidan yemanglar ham, tegmanglar ham, yesalaringiz o‘lasizlar, deb aytgan.</div>
  <div id="4"><sup><a href="https://www.kitobook.com/compare/book/01/03/4/" title="сравнение переводов, параллельные ссылки">4</a></sup> Ilon esa xotinga: — Yo‘q, o‘lmaysizlar, — dedi.</div>
  <div id="5"><sup><a href="https://www.kitobook.com/compare/book/01/03/5/" title="сравнение переводов, параллельные ссылки">5</a></sup> — Chunki Xudo biladiki, sizlar bu mevalardan yesalaringiz, ko‘zlaringiz ochilib, sizlar ham barcha yaxshi va yomon narsalarni biladigan bo‘lib, Xudoga o‘xshab qolasizlar.</div>
  <div id="6"><sup><a href="https://www.kitobook.com/compare/book/01/03/6/" title="сравнение переводов, параллельные ссылки">6</a></sup> Xotin qarasaki, o‘sha daraxt ko‘zga chiroyli ko‘rinadi, mevalari juda yeyishli ekan. Xotin: “Qani, endi mevalar menga donolik ato qilsaydi”, deb orzu qildi. U daraxtning mevasidan olib yedi, keyin yonida turgan eriga ham berdi. Eri ham yedi.</div>
  <div id="7"><sup><a href="https://www.kitobook.com/compare/book/01/03/7/" title="сравнение переводов, параллельные ссылки">7</a></sup> O‘sha zahoti ikkovining ham ko‘zlari ochilib, ular yalang‘och ekanliklarini anglab yetdilar, anjir barglarini sonlari atrofiga tizib, o‘zlariga yopinchiq yasadilar.</div>
  <div id="8"><sup><a href="https://www.kitobook.com/compare/book/01/03/8/" title="сравнение переводов, параллельные ссылки">8</a></sup> Oqshom payti shabada esib turganda, ikkovi bog‘da Parvardigor Egamizning yurganini bildi. Odam va xotini Parvardigor Egamizning nazaridan qochib, bog‘dagi daraxtlar orasiga yashirindilar.</div>
  <div id="9"><sup><a href="https://www.kitobook.com/compare/book/01/03/9/" title="сравнение переводов, параллельные ссылки">9</a></sup> Parvardigor Egamiz: “Qayerdasan, ey, odam?” deb chaqirdi.</div>
  <div id="10"><sup><a href="https://www.kitobook.com/compare/book/01/03/10/" title="сравнение переводов, параллельные ссылки">10</a></sup> Odam: — Men bog‘da yurganingni bildim–u, yalang‘och bo‘lganim uchun qo‘rqib, yashirindim, — dedi.</div>
  <div id="11"><sup><a href="https://www.kitobook.com/compare/book/01/03/11/" title="сравнение переводов, параллельные ссылки">11</a></sup> — Yalang‘och ekaningni senga kim aytdi? — deb so‘radi Xudo. — Men, yemanglar, deb amr etgan daraxtning mevasidan yedingmi?</div>
  <div id="12"><sup><a href="https://www.kitobook.com/compare/book/01/03/12/" title="сравнение переводов, параллельные ссылки">12</a></sup> Odam javob berdi: — O‘zing menga bergan xotin o‘sha daraxtning mevasidan menga olib kelgan edi, men ham yedim.</div>
  <div id="13"><sup><a href="https://www.kitobook.com/compare/book/01/03/13/" title="сравнение переводов, параллельные ссылки">13</a></sup> Shunda Parvardigor Egamiz xotinga: — Bu nima qilganing? — dedi. — Ilon meni aldadi, men mevadan yedim, — dedi xotin.</div>
  <div id="14"><sup><a href="https://www.kitobook.com/compare/book/01/03/14/" title="сравнение переводов, параллельные ссылки">14</a></sup> Parvardigor Egamiz ilonga shunday dedi: “Shu qilmishlaring uchun La’nati bo‘lgaysan barcha jonzotlar orasida Va jamiki yovvoyi hayvonlar orasida. Qorning bilan sudralib yurgaysan, Umring bo‘yi tuproq yegaysan.</div>
  <div id="15"><sup><a href="https://www.kitobook.com/compare/book/01/03/15/" title="сравнение переводов, параллельные ссылки">15</a></sup> Dushmanlik paydo qilaman sen bilan xotin o‘rtasida, Sening zoting bilan uning zoti orasida. Uning zoti ezib tashlaydi sening boshingni, Sen chaqib olasan uning tovonini.”</div>
  <div id="16"><sup><a href="https://www.kitobook.com/compare/book/01/03/16/" title="сравнение переводов, параллельные ссылки">16</a></sup> Xotinga esa shunday dedi: “Homiladorligingda g‘oyat azob beraman, Mashaqqat ila bola tug‘asan. Ammo eringni qo‘msayverasan, Ering esa hokim bo‘ladi sening ustingdan.”</div>
  <div id="17"><sup><a href="https://www.kitobook.com/compare/book/01/03/17/" title="сравнение переводов, параллельные ссылки">17</a></sup> Parvardigor Egamiz odamga shunday dedi: “Xotiningning gapiga kirganing uchun, Men, yema, deb taqiqlagan mevani yeganing uchun, Sen tufayli yerni la’nati qildim. Butun umring bo‘yi timdalab yerni, Yerdan o‘tkazasan tirikchiligingni.</div>
  <div id="18"><sup><a href="https://www.kitobook.com/compare/book/01/03/18/" title="сравнение переводов, параллельные ссылки">18</a></sup> Yerning hosili yemishing bo‘lsa ham, Yer sen uchun tikanlaru qushqo‘nmas o‘stiradi.</div>
  <div id="19"><sup><a href="https://www.kitobook.com/compare/book/01/03/19/" title="сравнение переводов, параллельные ссылки">19</a></sup> Sen tuproqdan yaralgansan, To tuproqqa qaytguningga qadar, Peshana tering bilan non yeysan. Zero, sen tuproqdirsan Va tuproqqa qaytasan.”</div>
  <div id="20"><sup><a href="https://www.kitobook.com/compare/book/01/03/20/" title="сравнение переводов, параллельные ссылки">20</a></sup> Xotin jamiki insonlarning onasi bo‘lgani uchun, Odam Ato unga Momo Havo, deb ism berdi.</div>
  <div id="21"><sup><a href="https://www.kitobook.com/compare/book/01/03/21/" title="сравнение переводов, параллельные ссылки">21</a></sup> Odam Ato va uning xotini uchun Parvardigor Egamiz teridan kiyim–kechak yasab, ularni kiyintirib qo‘ydi.</div>
  <div id="22"><sup><a href="https://www.kitobook.com/compare/book/01/03/22/" title="сравнение переводов, параллельные ссылки">22</a></sup> Keyin Parvardigor Egamiz shunday dedi: “Mana, inson hamma narsani — yaxshilik va yomonlikni bilib, bizning bittamizga o‘xshab qoldi. Endi u qo‘lini uzatib, hayot ato etuvchi daraxt mevasidan ham olmasin, mevani yeb, abadiy yashaydigan bo‘lib qolmasin.”</div>
  <div id="23"><sup><a href="https://www.kitobook.com/compare/book/01/03/23/" title="сравнение переводов, параллельные ссылки">23</a></sup> Shu sababdan Parvardigor Egamiz Odam Atoni va Momo Havoni Adan bog‘idan chiqarib yubordi. U Odam Atoni yerning tuprog‘idan yasagan edi, unga yana o‘sha yerni ishlashga berdi.</div>
  <div id="24"><sup><a href="https://www.kitobook.com/compare/book/01/03/24/" title="сравнение переводов, параллельные ссылки">24</a></sup> U Odam Atoni haydab yuborgandan keyin, hayot daraxtiga boradigan yo‘lni qo‘riqlash uchun Adan bog‘ining sharq tomoniga qanotli mavjudotlar — karublarni va doimo aylanib turadigan alangali qilichni o‘rnatdi.</div>
</div>