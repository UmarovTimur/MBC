<div itemprop="articleBody" class="text">
  <div id="1"><sup><a href="https://www.kitobook.com/compare/book/01/24/1/" title="сравнение переводов, параллельные ссылки">1</a></sup> Ibrohim endi ancha keksayib qoldi. Ibrohim nima qilmasin, Egamiz unga baraka berardi.</div>
  <div id="2"><sup><a href="https://www.kitobook.com/compare/book/01/24/2/" title="сравнение переводов, параллельные ссылки">2</a></sup> Ibrohimning xonadonida qulboshisi bor edi. Ibrohim bor mulkini unga ishonib topshirgan edi. Bir kuni Ibrohim o‘sha qulboshisiga aytdi: — Qo‘lingni sonimning ostiga qo‘yib,</div>
  <div id="3"><sup><a href="https://www.kitobook.com/compare/book/01/24/3/" title="сравнение переводов, параллельные ссылки">3</a></sup> Samoviy Xudo — Egamning nomi bilan: “O‘g‘lingizga shu yerlik — Kan’onning qizlaridan kelin olib bermayman”, deb qasam ich.</div>
  <div id="4"><sup><a href="https://www.kitobook.com/compare/book/01/24/4/" title="сравнение переводов, параллельные ссылки">4</a></sup> Sen mening ona yurtimga — qarindoshlarimnikiga bor. U yerdan o‘g‘lim Is’hoqqa kelin topib kel.</div>
  <div id="5"><sup><a href="https://www.kitobook.com/compare/book/01/24/5/" title="сравнение переводов, параллельные ссылки">5</a></sup> — Ehtimol, o‘sha qiz menga ergashib, bu yurtga kelishga rozi bo‘lmas, — dedi qulboshi Ibrohimga. — Unday holda o‘g‘lingizni sizning ona yurtingizga qaytarib olib borishim kerakmi?</div>
  <div id="6"><sup><a href="https://www.kitobook.com/compare/book/01/24/6/" title="сравнение переводов, параллельные ссылки">6</a></sup> — Yo‘q! Zinhor bunday qila ko‘rma! — dedi Ibrohim unga. — O‘g‘limni u yerga qaytarib olib borma!</div>
  <div id="7"><sup><a href="https://www.kitobook.com/compare/book/01/24/7/" title="сравнение переводов, параллельные ссылки">7</a></sup> Samoviy Xudo — Egam meni otam xonadonidan — qarindosh–urug‘larim yurtidan olib chiqqanda, U menga: “Sen turgan shu yurtni sening naslingga beraman”, deb qat’iy va’da bergan edi. Sening oldingda Egam farishtasini yuboradi. U shunday qiladiki, sen mening o‘g‘limga kelin bo‘ladigan qizni o‘sha yurtdan topib kelasan.</div>
  <div id="8"><sup><a href="https://www.kitobook.com/compare/book/01/24/8/" title="сравнение переводов, параллельные ссылки">8</a></sup> Lekin o‘sha qiz sen bilan birga kelishga rozi bo‘lmasa, qasamdan ozod bo‘lasan. Zinhor o‘g‘limni u yerga olib borma.</div>
  <div id="9"><sup><a href="https://www.kitobook.com/compare/book/01/24/9/" title="сравнение переводов, параллельные ссылки">9</a></sup> Qulboshi o‘z xo‘jayini Ibrohimning soni tagiga qo‘lini qo‘yib, uning aytganlarini qilishga ont ichdi.</div>
  <div id="10"><sup><a href="https://www.kitobook.com/compare/book/01/24/10/" title="сравнение переводов, параллельные ссылки">10</a></sup> Shundan keyin qulboshi xo‘jayinining o‘nta tuyasiga har xil qimmatbaho sovg‘alardan ortib, Oram–Naxrayimga yo‘l oldi. Qulboshi Ibrohimning ukasi Naxo‘r yashaydigan shaharga bordi.</div>
  <div id="11"><sup><a href="https://www.kitobook.com/compare/book/01/24/11/" title="сравнение переводов, параллельные ссылки">11</a></sup> Oqshom payti qulboshi shahar tashqarisidagi quduq yoniga yetib keldi va tuyalarni cho‘ktirdi. Bu paytda ayollar suv olgani shu yerga kelishardi.</div>
  <div id="12"><sup><a href="https://www.kitobook.com/compare/book/01/24/12/" title="сравнение переводов, параллельные ссылки">12</a></sup> Qulboshi ibodat qildi: — Ey, Egam, xo‘jayinim Ibrohimning Xudosi! Bugun menga omad ber, xo‘jayinim Ibrohimga inoyat ko‘rsatgin.</div>
  <div id="13"><sup><a href="https://www.kitobook.com/compare/book/01/24/13/" title="сравнение переводов, параллельные ссылки">13</a></sup> Men quduq boshida turibman, shahar qizlari suv olgani kelishyapti.</div>
  <div id="14"><sup><a href="https://www.kitobook.com/compare/book/01/24/14/" title="сравнение переводов, параллельные ссылки">14</a></sup> Istagim shuki, men ularning biriga: “Iltimos, ko‘zangdan suv ichib olay”, deb aytay. Agar o‘sha qiz: “Marhamat, bemalol, tuyalaringizni ham sug‘orib qo‘yaman”, deb aytsa, quling Is’hoqqa kelin qilib tanlaganing o‘sha qiz bo‘lsin. Shu orqali xo‘jayinimga inoyat ko‘rsatganingni bilayin.</div>
  <div id="15"><sup><a href="https://www.kitobook.com/compare/book/01/24/15/" title="сравнение переводов, параллельные ссылки">15</a></sup> U hali gapini aytib tugatmagan ham ediki, bir qiz kelib qoldi. U yelkasida ko‘zasini ko‘tarib olgan edi. Bu qizning ismi Rivqo bo‘lib, u Batuvalning qizi, Batuval — Ibrohimning ukasi Naxo‘rning o‘g‘li, Naxo‘rning xotini — Milxo edi.</div>
  <div id="16"><sup><a href="https://www.kitobook.com/compare/book/01/24/16/" title="сравнение переводов, параллельные ссылки">16</a></sup> Rivqo hali biron erkakning qo‘li tegmagan bokira qiz bo‘lib, juda chiroyli edi. U quduq bo‘yiga kelib, ko‘zasini to‘ldirdi va orqasiga qaytdi.</div>
  <div id="17"><sup><a href="https://www.kitobook.com/compare/book/01/24/17/" title="сравнение переводов, параллельные ссылки">17</a></sup> Shunda qulboshi yugurib, unga peshvoz chiqdi. — Iltimos, ko‘zangdagi suvdan bir qultum ber, — dedi.</div>
  <div id="18"><sup><a href="https://www.kitobook.com/compare/book/01/24/18/" title="сравнение переводов, параллельные ссылки">18</a></sup> — Marhamat, janoblari, iching, — deb qiz darrov ko‘zasini yelkasidan tushirdi–da, unga ichgani suv berdi.</div>
  <div id="19"><sup><a href="https://www.kitobook.com/compare/book/01/24/19/" title="сравнение переводов, параллельные ссылки">19</a></sup> Qulboshi suv ichib bo‘lgach, qiz dedi: — Endi tuyalaringiz uchun ham suv tortib beraman, to‘yguncha ichsin.</div>
  <div id="20"><sup><a href="https://www.kitobook.com/compare/book/01/24/20/" title="сравнение переводов, параллельные ссылки">20</a></sup> U darrov ko‘zasidagi suvni oxurga bo‘shatdi– yu, yana suv tortgani quduqqa yugurib ketdi. Qulboshining hamma tuyalarini sug‘ordi.</div>
  <div id="21"><sup><a href="https://www.kitobook.com/compare/book/01/24/21/" title="сравнение переводов, параллельные ссылки">21</a></sup> Qulboshi: “Egam sayohatimni o‘ngidan keltirgani rostmikan yoki yo‘qmi”, deb suv tortayotgan Rivqoni jimgina kuzatib turdi.</div>
  <div id="22"><sup><a href="https://www.kitobook.com/compare/book/01/24/22/" title="сравнение переводов, параллельные ссылки">22</a></sup> Qiz tuyalarni sug‘orib bo‘lgach, qulboshi qizga burunga taqiladigan oltin sirg‘ani va ikkita bilaguzukni taqib qo‘ydi. Oltin sirg‘aning og‘irligi bir misqoldan ortiq, bilaguzukning og‘irligi yigirma besh misqol chiqardi.</div>
  <div id="23"><sup><a href="https://www.kitobook.com/compare/book/01/24/23/" title="сравнение переводов, параллельные ссылки">23</a></sup> So‘ngra u qizdan: — Ayt–chi, kimning qizisan? — deb so‘radi. — Otangning uyida bir kecha tunashimiz uchun bizga joy topiladimi?</div>
  <div id="24"><sup><a href="https://www.kitobook.com/compare/book/01/24/24/" title="сравнение переводов, параллельные ссылки">24</a></sup> — Otamning ismi — Batuval, otamning otasi — Naxo‘r, onasi — Milxo deganlar edi, — deb javob berdi qiz.</div>
  <div id="25"><sup><a href="https://www.kitobook.com/compare/book/01/24/25/" title="сравнение переводов, параллельные ссылки">25</a></sup> So‘ngra u: — Uyimizda tuyalaringiz uchun somon ham, yem ham ko‘p, mehmonlar uchun joy ham bor, — deb qo‘shib qo‘ydi.</div>
  <div id="26"><sup><a href="https://www.kitobook.com/compare/book/01/24/26/" title="сравнение переводов, параллельные ссылки">26</a></sup> Qulboshi tiz cho‘kib, Egamizga sajda qildi:</div>
  <div id="27"><sup><a href="https://www.kitobook.com/compare/book/01/24/27/" title="сравнение переводов, параллельные ссылки">27</a></sup> — Xo‘jayinim Ibrohimning Xudosi — Egamga hamdu sanolar bo‘lsin. Egam xo‘jayinimga sodiq qolib, inoyatini darig‘ tutmabdi. Egam meni to‘ppa–to‘g‘ri xo‘jayinimning qarindoshlari oldiga boshlab kelibdi.</div>
  <div id="28"><sup><a href="https://www.kitobook.com/compare/book/01/24/28/" title="сравнение переводов, параллельные ссылки">28</a></sup> Qiz uyiga yugurib bordi va yuz bergan voqealardan uyidagilarni xabardor qildi.</div>
  <div id="29"><sup><a href="https://www.kitobook.com/compare/book/01/24/29/" title="сравнение переводов, параллельные ссылки">29</a></sup> Rivqoning Lobon degan akasi bor edi.</div>
  <div id="30"><sup><a href="https://www.kitobook.com/compare/book/01/24/30/" title="сравнение переводов, параллельные ссылки">30</a></sup> Lobon singlisidan qulboshining aytganlarini eshitdi, singlisining burnidagi sirg‘ani va qo‘llaridagi bilaguzukni ko‘rdi va quduq bo‘yiga shoshildi. O‘sha odam hali ham buloq boshida tuyalarining oldida turgan edi.</div>
  <div id="31"><sup><a href="https://www.kitobook.com/compare/book/01/24/31/" title="сравнение переводов, параллельные ссылки">31</a></sup> — Marhamat, ey, Egam yorlaqagan, nega bu yerda turibsiz? Uyga yuring, uyimda o‘zingiz uchun bitta xona, tuyalaringiz uchun joy tayyorlab qo‘ydim.</div>
  <div id="32"><sup><a href="https://www.kitobook.com/compare/book/01/24/32/" title="сравнение переводов, параллельные ссылки">32</a></sup> Shunday qilib, qulboshi uyga kirdi. Lobon tuyalarni yuklardan bo‘shatib, somon, yem berdi. Keyin u Ibrohimning qulboshisiga va u bilan birga kelgan tuyakashlarga oyoqlarini yuvish uchun suv olib keldi.</div>
  <div id="33"><sup><a href="https://www.kitobook.com/compare/book/01/24/33/" title="сравнение переводов, параллельные ссылки">33</a></sup> Shundan keyin kechki taom keltirildi. Ibrohimning qulboshisi esa: — Men nima uchun kelganimni sizlarga aytmagunimcha, ovqat yemayman, — dedi. — Marhamat, gapiring, qanday ish bilan keldingiz? — deb so‘radi Lobon.</div>
  <div id="34"><sup><a href="https://www.kitobook.com/compare/book/01/24/34/" title="сравнение переводов, параллельные ссылки">34</a></sup> — Men Ibrohimning qulboshisiman, — deb gap boshladi u.</div>
  <div id="35"><sup><a href="https://www.kitobook.com/compare/book/01/24/35/" title="сравнение переводов, параллельные ссылки">35</a></sup> — Xo‘jayinimga Egam bergan: u boy bo‘lib ketgan, Egam unga ko‘plab mol–qo‘y, kumushu oltinlar, qul va cho‘rilar, tuyayu eshaklar bergan.</div>
  <div id="36"><sup><a href="https://www.kitobook.com/compare/book/01/24/36/" title="сравнение переводов, параллельные ссылки">36</a></sup> Xotini Sora qarigan chog‘ida xo‘jayinimga bir o‘g‘il tug‘ib berdi. Xo‘jayinim butun mol–mulkini o‘g‘liga topshirgan.</div>
  <div id="37"><sup><a href="https://www.kitobook.com/compare/book/01/24/37/" title="сравнение переводов, параллельные ссылки">37</a></sup> Xo‘jayinim o‘g‘liga o‘zi yashayotgan Kan’on yurtining qizlaridan kelin olib bermasligim uchun menga qasam ichirdi.</div>
  <div id="38"><sup><a href="https://www.kitobook.com/compare/book/01/24/38/" title="сравнение переводов, параллельные ссылки">38</a></sup> “Mening ota urug‘im — qarindoshlarim oldiga borib, o‘sha yerdan o‘g‘limga kelin olib kel”, dedi.</div>
  <div id="39"><sup><a href="https://www.kitobook.com/compare/book/01/24/39/" title="сравнение переводов, параллельные ссылки">39</a></sup> Men esa: “O‘sha qiz menga ergashib bu yerga kelmasa–chi”, dedim.</div>
  <div id="40"><sup><a href="https://www.kitobook.com/compare/book/01/24/40/" title="сравнение переводов, параллельные ссылки">40</a></sup> Lekin xo‘jayinim aytdi: “Men Egam ko‘rsatgan yo‘ldan yuraman, U O‘zining farishtasini sen bilan birga jo‘natadi va seni omadga erishtiradi. Sen o‘g‘limga qarindoshlarimdan — otam urug‘idan kelin olib kelasan.</div>
  <div id="41"><sup><a href="https://www.kitobook.com/compare/book/01/24/41/" title="сравнение переводов, параллельные ссылки">41</a></sup> Agar qarindoshlarimnikiga borganingda, ular qizini bu yerga yuborishga rozi bo‘lishmasa, qasamingdan ozod bo‘lasan.”</div>
  <div id="42"><sup><a href="https://www.kitobook.com/compare/book/01/24/42/" title="сравнение переводов, параллельные ссылки">42</a></sup> Qulboshi gapida davom etdi: — Bugun men quduq bo‘yiga kelib, dedim: “Ey, Egam, xo‘jayinim Ibrohimning Xudosi! O‘tinaman, safarimga omad ber.</div>
  <div id="43"><sup><a href="https://www.kitobook.com/compare/book/01/24/43/" title="сравнение переводов, параллельные ссылки">43</a></sup> Men buloq boshida turibman. Suv olgani kelgan qizga men, iltimos, ko‘zangdan suv ichib olay, deb aytay.</div>
  <div id="44"><sup><a href="https://www.kitobook.com/compare/book/01/24/44/" title="сравнение переводов, параллельные ссылки">44</a></sup> O‘sha qiz, marhamat, bemalol, tuyalaringizni ham sug‘orib qo‘yaman, deb aytsa, xo‘jayinimning o‘g‘liga Egam kelin qilib tanlagan qiz o‘sha bo‘lsin.”</div>
  <div id="45"><sup><a href="https://www.kitobook.com/compare/book/01/24/45/" title="сравнение переводов, параллельные ссылки">45</a></sup> Men ko‘nglimdan shu gaplarni o‘tkazib bo‘lmagan ham edimki, Rivqo yelkasida ko‘zasini ko‘tarib kelayotgan ekan. U quduqqa borib, ko‘zasini suvga to‘ldirdi. Men unga: “Iltimos, suvingdan ichib olay”, dedim.</div>
  <div id="46"><sup><a href="https://www.kitobook.com/compare/book/01/24/46/" title="сравнение переводов, параллельные ссылки">46</a></sup> U darrov yelkasidan ko‘zasini tushirdi–da: “Marhamat, iching, tuyalaringizni ham sug‘orib qo‘yaman”, dedi. Men suv ichdim, Rivqo tuyalarimni ham sug‘ordi.</div>
  <div id="47"><sup><a href="https://www.kitobook.com/compare/book/01/24/47/" title="сравнение переводов, параллельные ссылки">47</a></sup> So‘ng men undan: “Kimning qizisan?” deb so‘radim. U: “Batuval degan odamning qiziman, Otamning otasi — Naxo‘r, onasi — Milxo deganlar edi”, deb javob berdi. Shunday qilib, uning burniga sirg‘ani, qo‘llariga bilaguzuklarni taqib qo‘ydim.</div>
  <div id="48"><sup><a href="https://www.kitobook.com/compare/book/01/24/48/" title="сравнение переводов, параллельные ссылки">48</a></sup> So‘ngra Egamga tiz cho‘kib, sajda qildim. Xo‘jayinim Ibrohimning Xudosi — Egamga hamdu sanolar aytdim. Egam meni to‘ppa–to‘g‘ri xo‘jayinimning qarindoshlari oldiga olib keldi. Men uning o‘g‘liga qarindoshlari oilasidan kelin topdim.</div>
  <div id="49"><sup><a href="https://www.kitobook.com/compare/book/01/24/49/" title="сравнение переводов, параллельные ссылки">49</a></sup> Endi xo‘jayinimga chinakamiga sadoqat ko‘rsatadigan bo‘lsalaringiz, buni aytinglar, agar yo‘q, desalaringiz, buni ham aytinglar, toki men bir qarorga kelib, biror narsa qilayin.</div>
  <div id="50"><sup><a href="https://www.kitobook.com/compare/book/01/24/50/" title="сравнение переводов, параллельные ссылки">50</a></sup> — Bu ish — Xudodan, — deb aytdilar Lobon bilan Batuval, — biz sizga biror gap ayta olmaymiz.</div>
  <div id="51"><sup><a href="https://www.kitobook.com/compare/book/01/24/51/" title="сравнение переводов, параллельные ссылки">51</a></sup> Mana, Rivqo qarshingizda turibdi. Uni oling–da, ketavering. Egamiz aytganday, u xo‘jayiningizning o‘g‘liga kelin bo‘lsin.</div>
  <div id="52"><sup><a href="https://www.kitobook.com/compare/book/01/24/52/" title="сравнение переводов, параллельные ссылки">52</a></sup> Ibrohimning qulboshisi ularning gaplarini eshitgach, muk tushib, Egamizga sajda qildi.</div>
  <div id="53"><sup><a href="https://www.kitobook.com/compare/book/01/24/53/" title="сравнение переводов, параллельные ссылки">53</a></sup> So‘ngra oltin, kumush taqinchoqlar, chiroyli liboslarni Rivqoga berdi. Rivqoning akasi bilan onasiga ham qimmatbaho hadyalar berdi.</div>
  <div id="54"><sup><a href="https://www.kitobook.com/compare/book/01/24/54/" title="сравнение переводов, параллельные ссылки">54</a></sup> Qulboshi va u bilan birga kelgan odamlar yeb– ichdilar, tunni shu yerda o‘tkazdilar. Ular ertasi kuni ertalab turishgach, qulboshi: “Endi ruxsat bersangiz, xo‘jayinimning oldiga qaytaylik”, dedi.</div>
  <div id="55"><sup><a href="https://www.kitobook.com/compare/book/01/24/55/" title="сравнение переводов, параллельные ссылки">55</a></sup> Lekin Rivqoning akasi bilan onasi: — Rivqo hech bo‘lmasa o‘n kuncha biz bilan qolsin, keyin ketsa ham bo‘ladi, — deyishdi.</div>
  <div id="56"><sup><a href="https://www.kitobook.com/compare/book/01/24/56/" title="сравнение переводов, параллельные ссылки">56</a></sup> Lekin qulboshi ularga shunday dedi: — Meni ushlab turmanglar, Egamiz safarimni o‘ngidan keltirgan. Men qaytay, xo‘jayinimning oldiga boray.</div>
  <div id="57"><sup><a href="https://www.kitobook.com/compare/book/01/24/57/" title="сравнение переводов, параллельные ссылки">57</a></sup> — Hozir qizimizni chaqirib, o‘zidan so‘raylik–chi, — deyishdi ular.</div>
  <div id="58"><sup><a href="https://www.kitobook.com/compare/book/01/24/58/" title="сравнение переводов, параллельные ссылки">58</a></sup> Rivqoni chaqirishib, undan: — Hozir mana bu odam bilan ketasanmi? — deb so‘rashdi. — Ha, ketaman, — dedi Rivqo.</div>
  <div id="59"><sup><a href="https://www.kitobook.com/compare/book/01/24/59/" title="сравнение переводов, параллельные ссылки">59</a></sup> Shunday qilib, ular Rivqoni, uning enagasini Ibrohimning qulboshisi va odamlari bilan birga jo‘natdilar.</div>
  <div id="60"><sup><a href="https://www.kitobook.com/compare/book/01/24/60/" title="сравнение переводов, параллельные ссылки">60</a></sup> Ular Rivqoni duo qilib, unga shunday dedilar: “Ey, singlimiz! Minglarcha, o‘n minglarcha farzandlarning onasi bo‘lgin! Nasling g‘animlarining darvozalarini egallasin!”</div>
  <div id="61"><sup><a href="https://www.kitobook.com/compare/book/01/24/61/" title="сравнение переводов, параллельные ссылки">61</a></sup> Shundan so‘ng Rivqo va uning cho‘rilari tuyalarga minishib, Ibrohimning qulboshisi bilan jo‘nashga tayyor bo‘lishdi. Hammalari yo‘lga tushdilar.</div>
  <div id="62"><sup><a href="https://www.kitobook.com/compare/book/01/24/62/" title="сравнение переводов, параллельные ссылки">62</a></sup> Bu vaqtda Is’hoq Ber–Laxay–Ruy qudug‘i yonidan qaytib kelib, Nagav cho‘lida yashayotgan edi.</div>
  <div id="63"><sup><a href="https://www.kitobook.com/compare/book/01/24/63/" title="сравнение переводов, параллельные ссылки">63</a></sup> Is’hoq kechqurun sayr qilish uchun tashqariga chiqqan edi. Bir payt u tuyalar kelayotganini ko‘rdi.</div>
  <div id="64"><sup><a href="https://www.kitobook.com/compare/book/01/24/64/" title="сравнение переводов, параллельные ссылки">64</a></sup> Rivqo ham Is’hoqni ko‘rdi va darrov tuyadan tushdi.</div>
  <div id="65"><sup><a href="https://www.kitobook.com/compare/book/01/24/65/" title="сравнение переводов, параллельные ссылки">65</a></sup> — Huv ana, bir odam dala bo‘ylab biz tomonga kelyapti, kim u? — deb so‘radi Rivqo qulboshidan. — Mening xo‘jayinim, — deb javob berdi qulboshi. Rivqo ro‘molini olib, yuzini berkitdi.</div>
  <div id="66"><sup><a href="https://www.kitobook.com/compare/book/01/24/66/" title="сравнение переводов, параллельные ссылки">66</a></sup> Qulboshi hamma qilgan ishlarini Is’hoqqa aytib berdi.</div>
  <div id="67"><sup><a href="https://www.kitobook.com/compare/book/01/24/67/" title="сравнение переводов, параллельные ссылки">67</a></sup> Shunday qilib, Is’hoq Rivqoni onasi Sora yashagan chodirga olib keldi. U Rivqoga uylandi. Is’hoq uni juda sevardi. Shu tariqa Is’hoq onasining o‘limidan so‘ng tasalli topdi.</div>
</div>