<div itemprop="articleBody" class="text">
  <div id="1"><sup><a href="https://www.kitobook.com/compare/book/01/23/1/" title="сравнение переводов, параллельные ссылки">1</a></sup> Sora 127 yoshida,</div>
  <div id="2"><sup><a href="https://www.kitobook.com/compare/book/01/23/2/" title="сравнение переводов, параллельные ссылки">2</a></sup> Kan’on yurtidagi Xirat– Arbada vafot etdi. (Xirat–Arba hozir Xevron, deb yuritiladi.) Ibrohim Soraga aza tutib, yig‘ladi.</div>
  <div id="3"><sup><a href="https://www.kitobook.com/compare/book/01/23/3/" title="сравнение переводов, параллельные ссылки">3</a></sup> U Soraning jasadini qoldirib, Xet xalqidan bo‘lgan oqsoqollar oldiga bordi va ularga dedi:</div>
  <div id="4"><sup><a href="https://www.kitobook.com/compare/book/01/23/4/" title="сравнение переводов, параллельные ссылки">4</a></sup> — Men sizlarning orangizda yashayotgan bir musofirman. Iltimos, menga yeringizdan bir ozini sotinglar, toki marhumamni dafn qilay.</div>
  <div id="5"><sup><a href="https://www.kitobook.com/compare/book/01/23/5/" title="сравнение переводов, параллельные ссылки">5</a></sup> Xet xalqidan bo‘lgan oqsoqollar Ibrohimga shunday javob berishdi:</div>
  <div id="6"><sup><a href="https://www.kitobook.com/compare/book/01/23/6/" title="сравнение переводов, параллельные ссылки">6</a></sup> — Gapimizga quloq soling, to‘ram! Biz sizni ulug‘ bek, deb hisoblaymiz. Xotiningizni dafn qilishingiz uchun joylarimizdan eng yaxshisini tanlab oling. Birortamiz marhumangizni dafn qilishingiz uchun sizdan qabristonni ayamaymiz.</div>
  <div id="7"><sup><a href="https://www.kitobook.com/compare/book/01/23/7/" title="сравнение переводов, параллельные ссылки">7</a></sup> Ibrohim ularga egilib ta’zim qildi.</div>
  <div id="8"><sup><a href="https://www.kitobook.com/compare/book/01/23/8/" title="сравнение переводов, параллельные ссылки">8</a></sup> Keyin dedi: — Marhumamni dafn qilishimga rozi ekansizlar, endi mening gapimga quloq solinglar, Zo‘xar o‘g‘li Efro‘nga mening iltimosimni yetkazinglar.</div>
  <div id="9"><sup><a href="https://www.kitobook.com/compare/book/01/23/9/" title="сравнение переводов, параллельные ссылки">9</a></sup> U o‘zining Maxpaladagi dalasining chetida joylashgan g‘orni menga sotsin. Men g‘orning to‘liq narxini to‘lay, toki sizlarning guvohligingizda g‘or mening xonadonim uchun qabriston bo‘lsin.</div>
  <div id="10"><sup><a href="https://www.kitobook.com/compare/book/01/23/10/" title="сравнение переводов, параллельные ссылки">10</a></sup> Efro‘n shu paytda shahar darvozasida yig‘ilgan o‘z xalqi orasida o‘tirgan edi. U jamiki Xet xalqiga eshittirib, Ibrohimga shunday javob berdi:</div>
  <div id="11"><sup><a href="https://www.kitobook.com/compare/book/01/23/11/" title="сравнение переводов, параллельные ссылки">11</a></sup> — To‘ram, endi mening gapimni eshitsinlar. Men dalamni, dalamdagi g‘orni ham sizga in’om qilaman. Xalqimning guvohligida bularni sizga beraman. Marhumangizni dafn qilavering.</div>
  <div id="12"><sup><a href="https://www.kitobook.com/compare/book/01/23/12/" title="сравнение переводов, параллельные ссылки">12</a></sup> Ibrohim yurt xalqiga yana ta’zim qildi.</div>
  <div id="13"><sup><a href="https://www.kitobook.com/compare/book/01/23/13/" title="сравнение переводов, параллельные ссылки">13</a></sup> U yurt xalqiga eshittirib, Efro‘nga shunday javob berdi: — Rahmat, lekin men butun dalangiz uchun kumush to‘lab, sotib olay, toki marhumamni u yerga olib borib dafn qilay. Iltimos, mening taklifimni rad etmang.</div>
  <div id="14"><sup><a href="https://www.kitobook.com/compare/book/01/23/14/" title="сравнение переводов, параллельные ссылки">14</a></sup> — E, to‘ram, — dedi Efro‘n Ibrohimga,</div>
  <div id="15"><sup><a href="https://www.kitobook.com/compare/book/01/23/15/" title="сравнение переводов, параллельные ссылки">15</a></sup> — to‘rt yuz bo‘lak kumush turadigan bir parcha yer bizning oramizda nima bo‘pti?! Marhumangizni dafn qilavering.</div>
  <div id="16"><sup><a href="https://www.kitobook.com/compare/book/01/23/16/" title="сравнение переводов, параллельные ссылки">16</a></sup> Ibrohim rozi bo‘lib, Efro‘n hammaga eshittirib aytgan to‘rt yuz bo‘lak kumushni unga tortib berdi. Bu o‘lchov savdogarlar orasida muomalada edi.</div>
  <div id="17"><sup><a href="https://www.kitobook.com/compare/book/01/23/17/" title="сравнение переводов, параллельные ссылки">17</a></sup> Shunday qilib, Efro‘nning Mamre sharqida joylashgan Maxpaladagi mulki Ibrohimga o‘tdi. Mulk dalani, daladagi g‘orni va dalaning chetidagi hamma daraxtlarni o‘z ichiga olar edi.</div>
  <div id="18"><sup><a href="https://www.kitobook.com/compare/book/01/23/18/" title="сравнение переводов, параллельные ссылки">18</a></sup> Bular shahar darvozasida yig‘ilgan Xet xalqining hammasi guvohligida Ibrohimning doimiy mulki bo‘lib qoldi.</div>
  <div id="19"><sup><a href="https://www.kitobook.com/compare/book/01/23/19/" title="сравнение переводов, параллельные ссылки">19</a></sup> Shundan keyin Ibrohim Kan’on yurtida Mamre sharqidagi Maxpala dalasining chetida joylashgan g‘orga xotini Sorani dafn qildi. (Mamre Xevronda joylashgan.)</div>
  <div id="20"><sup><a href="https://www.kitobook.com/compare/book/01/23/20/" title="сравнение переводов, параллельные ссылки">20</a></sup> Shunday qilib, Xet xalqiga qarashli bo‘lgan dala va u yerdagi g‘or doimiy qabriston sifatida Ibrohimning mulki bo‘lib qoldi.</div>
</div>