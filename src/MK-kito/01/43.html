<div itemprop="articleBody" class="text">
  <div id="1"><sup><a href="https://www.kitobook.com/compare/book/01/43/1/" title="сравнение переводов, параллельные ссылки">1</a></sup> Kan’on yurtida qahatchilik haddan ortiq kuchaydi.</div>
  <div id="2"><sup><a href="https://www.kitobook.com/compare/book/01/43/2/" title="сравнение переводов, параллельные ссылки">2</a></sup> Yoqubning o‘g‘illari Misrdan olib kelgan donni yeb tugatishdi. Shundan keyin Yoqub o‘g‘illariga: — Yana borib, bir oz don sotib olib kelinglar, — dedi.</div>
  <div id="3"><sup><a href="https://www.kitobook.com/compare/book/01/43/3/" title="сравнение переводов, параллельные ссылки">3</a></sup> Yahudo otasiga shunday dedi: — O‘sha odam, ukangizni olib kelmagunlaringizcha, ko‘zimga ko‘rinmanglar, deb bizni ogohlantirgan.</div>
  <div id="4"><sup><a href="https://www.kitobook.com/compare/book/01/43/4/" title="сравнение переводов, параллельные ссылки">4</a></sup> Agar ukamizni biz bilan birga jo‘natsangiz, borib, sizga don sotib olib kelardik.</div>
  <div id="5"><sup><a href="https://www.kitobook.com/compare/book/01/43/5/" title="сравнение переводов, параллельные ссылки">5</a></sup> Lekin Benyaminni yubormasangiz, biz ham bormaymiz. Chunki o‘sha odam, ukangizni olib kelmasangiz, ko‘zimga ko‘rinmanglar, deb aytgan.</div>
  <div id="6"><sup><a href="https://www.kitobook.com/compare/book/01/43/6/" title="сравнение переводов, параллельные ссылки">6</a></sup> Yoqub: — Nimaga o‘sha odamga, yana ukamiz bor, deb boshimga balo orttirdingiz?! — deb zorlandi.</div>
  <div id="7"><sup><a href="https://www.kitobook.com/compare/book/01/43/7/" title="сравнение переводов, параллельные ссылки">7</a></sup> Ular shunday javob berdilar: — U odam: “Otangiz hayotmi? Boshqa ukangiz ham bormi?” deb o‘zimiz, oilamiz to‘g‘risida so‘rab–surishtirdi. Biz uning savollariga javob berdik. “Ukangizni mening oldimga olib kelinglar”, deb aytishini qayerdan bilibmiz?!</div>
  <div id="8"><sup><a href="https://www.kitobook.com/compare/book/01/43/8/" title="сравнение переводов, параллельные ссылки">8</a></sup> Yahudo otasiga dedi: — Ukamizni men bilan jo‘nating, endi yo‘lga chiqaylik, toki sizu biz, bolalarimiz ochlikdan o‘lmay, tirik qolaylik.</div>
  <div id="9"><sup><a href="https://www.kitobook.com/compare/book/01/43/9/" title="сравнение переводов, параллельные ссылки">9</a></sup> Unga men o‘zim kafil bo‘laman, u uchun meni mas’ul, deb bilavering. Agar uni qaytarib olib kelib qo‘lingizga topshirmasam, umr bo‘yi sizning oldingizda aybdor bo‘lib qolay.</div>
  <div id="10"><sup><a href="https://www.kitobook.com/compare/book/01/43/10/" title="сравнение переводов, параллельные ссылки">10</a></sup> Agar orqaga surmaganimizda edi, hozirgacha ikki marta borib kelgan bo‘lardik.</div>
  <div id="11"><sup><a href="https://www.kitobook.com/compare/book/01/43/11/" title="сравнение переводов, параллельные ссылки">11</a></sup> Nihoyat, Yoqub o‘g‘illariga dedi: — Boshqa iloji yo‘q ekan, endi bunday qilinglar: yurtimizning noz–ne’matlaridan qoplaringizga solinglar. Bir oz mumiyo, asal, xushbo‘y ziravorlar, mirra, pista, bodom ham olib, o‘sha odamga hadya qilib olib boringlar.</div>
  <div id="12"><sup><a href="https://www.kitobook.com/compare/book/01/43/12/" title="сравнение переводов, параллельные ссылки">12</a></sup> O‘tgan safar qoplaringizga kumushlarni solib qaytarib yuborishgan edi, shuning uchun kumushni ikki barobar ko‘p olinglar. Kimdir adashgan bo‘lishi mumkin.</div>
  <div id="13"><sup><a href="https://www.kitobook.com/compare/book/01/43/13/" title="сравнение переводов, параллельные ссылки">13</a></sup> Ukangizni ham olinglar–u, hoziroq o‘sha odamning oldiga jo‘nanglar.</div>
  <div id="14"><sup><a href="https://www.kitobook.com/compare/book/01/43/14/" title="сравнение переводов, параллельные ссылки">14</a></sup> O‘sha odam bolalarimga rahm qilsin, deb Qodir Xudoga iltijo qilaman, toki u Shimo‘n bilan Benyaminni qaytarib yuborsin. Agarda farzandlarimdan judo bo‘ladigan bo‘lsam, mayli, bo‘la qolay.</div>
  <div id="15"><sup><a href="https://www.kitobook.com/compare/book/01/43/15/" title="сравнение переводов, параллельные ссылки">15</a></sup> Shunday qilib, ular har xil hadyalar, ikki barobar ko‘p kumush oldilar–da, Benyaminni ham ergashtirib, Misrga shoshildilar. Misrga yetib kelib, Yusufning huzuriga kirdilar.</div>
  <div id="16"><sup><a href="https://www.kitobook.com/compare/book/01/43/16/" title="сравнение переводов, параллельные ссылки">16</a></sup> Yusuf ularning yonida Benyaminni ham ko‘rdi va qulboshisiga buyurdi: “Bu odamlarni uyga olib bor, bironta jonliq so‘yib, tayyorgarlik ko‘r. Ular tushlikni men bilan birga yeydilar.”</div>
  <div id="17"><sup><a href="https://www.kitobook.com/compare/book/01/43/17/" title="сравнение переводов, параллельные ссылки">17</a></sup> Qulboshi Yusuf aytganday qildi: aka–ukalarni Yusufning uyiga olib ketdi.</div>
  <div id="18"><sup><a href="https://www.kitobook.com/compare/book/01/43/18/" title="сравнение переводов, параллельные ссылки">18</a></sup> Qulboshi aka–ukalarni Yusufning uyiga olib kelgani uchun, ular juda qo‘rqib ketishdi. Ular bir–biriga dedilar: “O‘tgan safar qoplarimizga kumushlarimizni qaytarib solib qo‘yishgan edi. Shu sababdan bizni bu yerga oldirib kelgan. Endi u bizni o‘g‘irlikda ayblaydi. Bizni ushlab, qul qilib oladi, eshaklarimizni ham tortib oladi.”</div>
  <div id="19"><sup><a href="https://www.kitobook.com/compare/book/01/43/19/" title="сравнение переводов, параллельные ссылки">19</a></sup> Yusufning darvozasi oldida aka– ukalar qulboshiga aytdilar:</div>
  <div id="20"><sup><a href="https://www.kitobook.com/compare/book/01/43/20/" title="сравнение переводов, параллельные ссылки">20</a></sup> — Kechirasiz, hazrat, biz o‘tgan safar ham don sotib olgani kelgan edik.</div>
  <div id="21"><sup><a href="https://www.kitobook.com/compare/book/01/43/21/" title="сравнение переводов, параллельные ссылки">21</a></sup> Uyga qaytib ketayotganimizda, tunda dam olgani bir joyda to‘xtab, qoplarimizni ochdik. Don sotib olganimizda to‘lagan kumushimizning hammasi qoplarimizning ichida ekan. Mana, o‘sha kumushlarni qaytarib olib keldik.</div>
  <div id="22"><sup><a href="https://www.kitobook.com/compare/book/01/43/22/" title="сравнение переводов, параллельные ссылки">22</a></sup> Biz yana don sotib olgani qo‘shimcha kumush olib keldik. Kim u kumushlarni qoplarimizga solib qo‘ygan ekan, bilmaymiz.</div>
  <div id="23"><sup><a href="https://www.kitobook.com/compare/book/01/43/23/" title="сравнение переводов, параллельные ссылки">23</a></sup> — Xotirjam bo‘linglar, — dedi Yusufning qulboshisi, — bu to‘g‘rida xavotir olmanglar. Don sotib olishga keltirgan kumushlaringizning hammasini men olgan edim. Xudoyingiz — otangizning Xudosi qoplaringizga xazina solib qo‘ygan bo‘lsa kerak. So‘ng qulboshi Shimo‘nni ularning oldiga olib keldi.</div>
  <div id="24"><sup><a href="https://www.kitobook.com/compare/book/01/43/24/" title="сравнение переводов, параллельные ссылки">24</a></sup> Qulboshi aka–ukalarni Yusufning uyiga olib kelgandan keyin, ularga suv berdi. Aka–ukalar oyoqlarini yuvib olishdi. Qulboshi ularning eshaklariga ham yem berdi.</div>
  <div id="25"><sup><a href="https://www.kitobook.com/compare/book/01/43/25/" title="сравнение переводов, параллельные ссылки">25</a></sup> Aka–ukalarga, Yusuf hazrati oliylari bilan birga tushlik qilasizlar, deb aytishdi. Shuning uchun Yusuf kelguncha, ular hadyalarini tayyorlab qo‘ydilar.</div>
  <div id="26"><sup><a href="https://www.kitobook.com/compare/book/01/43/26/" title="сравнение переводов, параллельные ссылки">26</a></sup> Yusuf uyga kelgach, ular hadyalarini Yusufga berib, muk tushib ta’zim qilishdi.</div>
  <div id="27"><sup><a href="https://www.kitobook.com/compare/book/01/43/27/" title="сравнение переводов, параллельные ссылки">27</a></sup> Yusuf ulardan hol–ahvol so‘radi. — Otangizning ahvollari qalay? Keksa otamiz bor, deb aytgan edingiz. U hozir ham hayotmi?</div>
  <div id="28"><sup><a href="https://www.kitobook.com/compare/book/01/43/28/" title="сравнение переводов, параллельные ссылки">28</a></sup> — Qulingiz — otamiz yaxshi yuribdilar, hozir hayotlar, — deb javob berishdi aka–ukalar. So‘ng ular Yusufga egilib ta’zim qilishdi.</div>
  <div id="29"><sup><a href="https://www.kitobook.com/compare/book/01/43/29/" title="сравнение переводов, параллельные ссылки">29</a></sup> Yusuf tug‘ishgan ukasi Benyaminni ko‘rib, ulardan so‘radi: — Kenja ukamiz bor, deb aytgan edingiz. Shu bola ukangizmi? Xudo senga marhamat qilsin, o‘g‘lim!</div>
  <div id="30"><sup><a href="https://www.kitobook.com/compare/book/01/43/30/" title="сравнение переводов, параллельные ссылки">30</a></sup> Yusuf shunday deb, ukasiga mehri tovlanib ketganidan yig‘lab yuboray derdi. Shuning uchun Yusuf darrov ichkari xonaga chiqdi–yu, u yerda yig‘lab yubordi.</div>
  <div id="31"><sup><a href="https://www.kitobook.com/compare/book/01/43/31/" title="сравнение переводов, параллельные ссылки">31</a></sup> Bir ozdan keyin Yusuf yuzlarini yuvib, o‘zini qo‘lga oldi va aka–ukalarining oldiga qaytib kirdi. “Taomlar keltirilsin!” deb buyruq berdi.</div>
  <div id="32"><sup><a href="https://www.kitobook.com/compare/book/01/43/32/" title="сравнение переводов, параллельные ссылки">32</a></sup> Yusufga alohida dasturxonda, aka– ukalariga esa boshqa dasturxonda taomlar tortildi. Yusufnikidagi Misrliklar esa alohida dasturxonda taom yeyishdi. Misrliklar ibroniylar bilan dasturxon atrofida birga o‘tirib ovqat yeyishdan hazar qilishar edi.</div>
  <div id="33"><sup><a href="https://www.kitobook.com/compare/book/01/43/33/" title="сравнение переводов, параллельные ссылки">33</a></sup> Yusuf har bir akasiga qaysi joyda o‘tirishini ko‘rsatdi. Har birini yoshi bo‘yicha, katta–kichikligiga qarab o‘tqazdi. Aka– ukalar bir–birlariga taajjub bilan qarab qo‘ydilar.</div>
  <div id="34"><sup><a href="https://www.kitobook.com/compare/book/01/43/34/" title="сравнение переводов, параллельные ссылки">34</a></sup> Aka–ukalarga taomlarni Yusufning dasturxonidan tarqatishdi. Benyaminga berilgan taom boshqa akalarinikiga qaraganda besh hissa ko‘p edi. Aka– ukalar taomni yeb, Yusuf bilan birga may ichib, xushnud bo‘ldilar.</div>
</div>