<div itemprop="articleBody" class="text">
  <div id="1"><sup><a href="https://www.kitobook.com/compare/book/01/04/1/" title="сравнение переводов, параллельные ссылки">1</a></sup> Odam Ato xotini Momo Havoga yaqinlashgandan keyin, Momo Havo homilador bo‘ldi. Momo Havo o‘g‘il ko‘rdi va: “Xudoning qudrati bilan o‘g‘il topdim”, deb nomini Qobil qo‘ydi.</div>
  <div id="2"><sup><a href="https://www.kitobook.com/compare/book/01/04/2/" title="сравнение переводов, параллельные ссылки">2</a></sup> Keyinroq Momo Havo ikkinchi o‘g‘lini tug‘di va unga Hobil, deb ism qo‘ydi. Bolalar ulg‘ayib, Hobil — qo‘ychivon, Qobil — dehqon bo‘ldi.</div>
  <div id="3"><sup><a href="https://www.kitobook.com/compare/book/01/04/3/" title="сравнение переводов, параллельные ссылки">3</a></sup> Vaqti kelib, Qobil yerning hosilidan Egamizganazr olib keldi.</div>
  <div id="4"><sup><a href="https://www.kitobook.com/compare/book/01/04/4/" title="сравнение переводов, параллельные ссылки">4</a></sup> Hobil ham suruvidagi birinchi tug‘ilgan qo‘zilardan bittasini tanlab olib, so‘ydi va qo‘zining yog‘li joylarini Egamizganazr qilib olib keldi. Egamiz Hobilni va uning nazrini manzur ko‘rdi,</div>
  <div id="5"><sup><a href="https://www.kitobook.com/compare/book/01/04/5/" title="сравнение переводов, параллельные ссылки">5</a></sup> lekin Qobilning o‘zi ham, uning nazri ham ma’qul bo‘lmadi. Qobil qattiq xafa bo‘lib, qovog‘ini soldi.</div>
  <div id="6"><sup><a href="https://www.kitobook.com/compare/book/01/04/6/" title="сравнение переводов, параллельные ссылки">6</a></sup> Shunda Egamiz Qobilga dedi: “Nega xafa bo‘lding? Nimaga qovog‘ingni solding?</div>
  <div id="7"><sup><a href="https://www.kitobook.com/compare/book/01/04/7/" title="сравнение переводов, параллельные ссылки">7</a></sup> Agar sen to‘g‘ri ish qilsang, seni qabul qilmasmidim?! Bilginki, yomon ish qilsang, eshigingda gunoh poylab turadi, sherga o‘xshab tashlanib, seni o‘lja qilmoqchi bo‘ladi. Gunoh sening ustingdan hukmron bo‘lishni istaydi. Lekin gunohni sen mag‘lub qilishing kerak.”</div>
  <div id="8"><sup><a href="https://www.kitobook.com/compare/book/01/04/8/" title="сравнение переводов, параллельные ссылки">8</a></sup> Qobil ukasi Hobilga: “Yur, dalaga boramiz”, deb taklif qildi. Ular dalaga borganlarida, Qobil ukasiga tashlanib, uni o‘ldirdi.</div>
  <div id="9"><sup><a href="https://www.kitobook.com/compare/book/01/04/9/" title="сравнение переводов, параллельные ссылки">9</a></sup> Egamiz Qobildan: “Ukang Hobil qayerda?” — deb so‘radi. — Bilmayman, nima, ukam qayerga borsa, men uning qadamini o‘lchab yurishim kerakmi?! — deb e’tiroz bildirdi.</div>
  <div id="10"><sup><a href="https://www.kitobook.com/compare/book/01/04/10/" title="сравнение переводов, параллельные ссылки">10</a></sup> Shunda Egamiz: — Nima qilib qo‘yding?! — dedi. — Eshitib ol: ukangning qoni Menga yerdan faryod qilmoqda.</div>
  <div id="11"><sup><a href="https://www.kitobook.com/compare/book/01/04/11/" title="сравнение переводов, параллельные ссылки">11</a></sup> Ukangning qoni bilan yerni bulg‘aganing uchun, endi la’nati bo‘lasan, yerga hech qachon ishlov berolmaysan.</div>
  <div id="12"><sup><a href="https://www.kitobook.com/compare/book/01/04/12/" title="сравнение переводов, параллельные ссылки">12</a></sup> Yerga qanchalik jon kuydirib ishlov bermagin, yer sen uchun boshqa mo‘l hosil yetishtirmas. Hozirdan boshlab sen yer yuzida doimo bir joydan boshqa joyga qochib, boshpanasiz, daydib yurasan.</div>
  <div id="13"><sup><a href="https://www.kitobook.com/compare/book/01/04/13/" title="сравнение переводов, параллельные ссылки">13</a></sup> Qobil Egamizga: — Jazoyim shunchalik og‘irki, bir o‘zim ko‘tara olmayman, — deb javob berdi.</div>
  <div id="14"><sup><a href="https://www.kitobook.com/compare/book/01/04/14/" title="сравнение переводов, параллельные ссылки">14</a></sup> — Bugun Sen meni yerimdan haydading. Endi men Sendan uzoq bo‘lib yashayman, yer yuzida sarson–sargardon bo‘lib, qochib yuraman. Endi meni birortasi uchratib qolib, o‘ldirib qo‘yishi mumkin.</div>
  <div id="15"><sup><a href="https://www.kitobook.com/compare/book/01/04/15/" title="сравнение переводов, параллельные ссылки">15</a></sup> Shunda Egamiz: — Yo‘q, hech kim seni o‘ldirmaydi! — deb javob berdi Qobilga. — Kim seni o‘ldirsa, undan yetti karra o‘ch olaman. Shunday qilib, Egamiz, Qobilni birov urib o‘ldirib qo‘ymasin, deb unga tamg‘a qo‘ydi.</div>
  <div id="16"><sup><a href="https://www.kitobook.com/compare/book/01/04/16/" title="сравнение переводов, параллельные ссылки">16</a></sup> So‘ngra Qobil Egamizdan uzoqlashib ketdi va Adanning sharqidagi Nod degan yerga o‘rnashdi.</div>
  <div id="17"><sup><a href="https://www.kitobook.com/compare/book/01/04/17/" title="сравнение переводов, параллельные ссылки">17</a></sup> Qobilning xotini homilador bo‘lib, o‘g‘il tug‘di. O‘g‘liga Xano‘x, deb ism qo‘ydilar. Qobil bir shahar qurdi va shaharga o‘g‘lining otini berib, Xano‘x, deb atadi.</div>
  <div id="18"><sup><a href="https://www.kitobook.com/compare/book/01/04/18/" title="сравнение переводов, параллельные ссылки">18</a></sup> Xano‘x bir o‘g‘il ko‘rib, ismini Irod qo‘ydi. Iroddan — Maxuvol, Maxuvoldan — Matushol, Matusholdan — Lamex degan o‘g‘illar tug‘ildi.</div>
  <div id="19"><sup><a href="https://www.kitobook.com/compare/book/01/04/19/" title="сравнение переводов, параллельные ссылки">19</a></sup> Lamex ikkita xotin oldi. Bittasining ismi Oida, boshqasiniki Zillo edi.</div>
  <div id="20"><sup><a href="https://www.kitobook.com/compare/book/01/04/20/" title="сравнение переводов, параллельные ссылки">20</a></sup> Oida bir o‘g‘il ko‘rib, ismini Yobol qo‘ydi. Chodirlarda yashaydigan cho‘ponlarning ota– bobosi Yobol bo‘ldi.</div>
  <div id="21"><sup><a href="https://www.kitobook.com/compare/book/01/04/21/" title="сравнение переводов, параллельные ссылки">21</a></sup> Ukasining ismi Yuval edi. Yuval lira va nay chaluvchi sozandalarning ota– bobosi bo‘ldi.</div>
  <div id="22"><sup><a href="https://www.kitobook.com/compare/book/01/04/22/" title="сравнение переводов, параллельные ссылки">22</a></sup> Zillo ham bir o‘g‘il ko‘rib, ismini Tuvalqobil qo‘ydi. Tuvalqobil birinchi bo‘lib bronza va temir asboblar yasagan edi. Tuvalqobilning Namax degan singlisi bor edi.</div>
  <div id="23"><sup><a href="https://www.kitobook.com/compare/book/01/04/23/" title="сравнение переводов, параллельные ссылки">23</a></sup> Lamex xotinlariga dedi: “Oida va Zillo, menga quloq solinglar. Ey, xotinlarim! Gapimni eshitinglar! Bir odamni o‘ldirdim meni yaralagani–chun, Yana yosh yigitni o‘ldirdim meni urgani–chun.</div>
  <div id="24"><sup><a href="https://www.kitobook.com/compare/book/01/04/24/" title="сравнение переводов, параллельные ссылки">24</a></sup> Qobilni o‘ldirgandan yetti karra o‘ch olinsa, Lamexni o‘ldirgandan yetmish yetti karra o‘ch olinur.”</div>
  <div id="25"><sup><a href="https://www.kitobook.com/compare/book/01/04/25/" title="сравнение переводов, параллельные ссылки">25</a></sup> Odam Ato bilan xotini yana bir o‘g‘il ko‘rdilar. Momo Havo: “Qobil o‘ldirgan Hobilning o‘rniga Xudo boshqa farzand berdi”, deb ismini Shis qo‘ydi.</div>
  <div id="26"><sup><a href="https://www.kitobook.com/compare/book/01/04/26/" title="сравнение переводов, параллельные ссылки">26</a></sup> Shis ulg‘ayib, u ham bir o‘g‘il ko‘rdi va ismini Eno‘sh qo‘ydi. O‘sha paytda odamlar endi Egamizga sajda qila boshlagan edilar.</div>
</div>