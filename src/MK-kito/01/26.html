<div itemprop="articleBody" class="text">
  <div id="1"><sup><a href="https://www.kitobook.com/compare/book/01/26/1/" title="сравнение переводов, параллельные ссылки">1</a></sup> Shu orada Ibrohim davrida yuz berganday, yurtda qattiq ocharchilik bo‘ldi. Is’hoq Garor shahriga ko‘chib ketdi. U yerda Filistlar shohi Abumalek yashardi.</div>
  <div id="2"><sup><a href="https://www.kitobook.com/compare/book/01/26/2/" title="сравнение переводов, параллельные ссылки">2</a></sup> Is’hoqqa Egamiz zohir bo‘lib, unga dedi: — Misrga borma. Men senga ko‘rsatadigan yurtda o‘rnashib,</div>
  <div id="3"><sup><a href="https://www.kitobook.com/compare/book/01/26/3/" title="сравнение переводов, параллельные ссылки">3</a></sup> o‘sha yerda yashab tur. Agar shunday qilsang, Men sen bilan birga bo‘laman, senga baraka beraman. Mana shu yurtning hammasini senga va sening naslingga beraman. Otang Ibrohimga bergan va’damda turaman.</div>
  <div id="4"><sup><a href="https://www.kitobook.com/compare/book/01/26/4/" title="сравнение переводов, параллельные ссылки">4</a></sup> Men sening naslingni osmondagi yulduzlar kabi son– sanoqsiz qilaman. Mana shu yerlarning hammasini sening naslingga beraman. Sening nasling orqali yer yuzidagi hamma xalqlar baraka topadi.</div>
  <div id="5"><sup><a href="https://www.kitobook.com/compare/book/01/26/5/" title="сравнение переводов, параллельные ссылки">5</a></sup> Ibrohim Mening talablarimga, amrlarimga, farmonlarimga, qonunlarimga itoat etgani uchun, senga baraka beraman.</div>
  <div id="6"><sup><a href="https://www.kitobook.com/compare/book/01/26/6/" title="сравнение переводов, параллельные ссылки">6</a></sup> Shunday qilib, Is’hoq Garor shahrida o‘rnashib qoldi.</div>
  <div id="7"><sup><a href="https://www.kitobook.com/compare/book/01/26/7/" title="сравнение переводов, параллельные ссылки">7</a></sup> Bu yerdagi odamlar Is’hoqdan Rivqo to‘g‘risida so‘raganlarida, “U mening singlim”, deb javob berdi. “U mening xotinim”, deb aytishdan qo‘rqar edi. Rivqo juda chiroyli bo‘lganidan: “Odamlar uni tortib olish uchun meni o‘ldiradilar”, deb o‘ylardi.</div>
  <div id="8"><sup><a href="https://www.kitobook.com/compare/book/01/26/8/" title="сравнение переводов, параллельные ссылки">8</a></sup> Oradan ancha vaqt o‘tdi. Bir kuni Is’hoq Rivqoni erkalatayotganda, Filistlar shohi Abumalek derazadan ko‘rib qoldi.</div>
  <div id="9"><sup><a href="https://www.kitobook.com/compare/book/01/26/9/" title="сравнение переводов, параллельные ссылки">9</a></sup> Abumalek Is’hoqni chaqirdi. — U sening xotining ekan–ku! Nimaga uni, singlim, deb aytding? — deb so‘radi. — Agar xotinim deb aytsam, birortasi uni tortib olish uchun meni o‘ldiradi, deb qo‘rqdim, — dedi Is’hoq.</div>
  <div id="10"><sup><a href="https://www.kitobook.com/compare/book/01/26/10/" title="сравнение переводов, параллельные ссылки">10</a></sup> — Bu nima qilganing–a?! Axir, odamlarimdan biri xotining bilan osonlikcha birga bo‘lishi mumkin edi–ku! Unday holda bizni gunohkor qilib qo‘ygan bo‘larding!</div>
  <div id="11"><sup><a href="https://www.kitobook.com/compare/book/01/26/11/" title="сравнение переводов, параллельные ссылки">11</a></sup> Shunday qilib, Abumalek: “Kimki bu odamga yoki uning xotiniga ozor yetkazsa, o‘sha odamning jazosi o‘limdir”, deb farmon berib, hammani ogohlantirdi.</div>
  <div id="12"><sup><a href="https://www.kitobook.com/compare/book/01/26/12/" title="сравнение переводов, параллельные ссылки">12</a></sup> Is’hoq u yerda dalasiga urug‘ sepdi. Egamiz unga marhamat ko‘rsatgani uchun ekkan urug‘iga nisbatan yuz barobar ko‘p hosil oldi.</div>
  <div id="13"><sup><a href="https://www.kitobook.com/compare/book/01/26/13/" title="сравнение переводов, параллельные ссылки">13</a></sup> Is’hoq boyib ketdi, boyligi tobora ko‘payib boraverdi.</div>
  <div id="14"><sup><a href="https://www.kitobook.com/compare/book/01/26/14/" title="сравнение переводов, параллельные ссылки">14</a></sup> Uning qo‘y–echkilari, mol podalari, xizmatkorlari ko‘p edi. Shu sababdan Filistlar Is’hoqqa hasad qilishardi.</div>
  <div id="15"><sup><a href="https://www.kitobook.com/compare/book/01/26/15/" title="сравнение переводов, параллельные ссылки">15</a></sup> Ular Is’hoqning hamma quduqlarini tuproqqa to‘ldirib tashlashdi. Ibrohim hayotligida bu quduqlarni o‘zining xizmatkorlariga qazdirgan edi.</div>
  <div id="16"><sup><a href="https://www.kitobook.com/compare/book/01/26/16/" title="сравнение переводов, параллельные ссылки">16</a></sup> Abumalek Is’hoqqa: “Bizning yerimizdan ket, sen bizdan ko‘ra, juda kuchayib ketding”, dedi.</div>
  <div id="17"><sup><a href="https://www.kitobook.com/compare/book/01/26/17/" title="сравнение переводов, параллельные ссылки">17</a></sup> Is’hoq bu yerdan ketib, Garor soyligida chodir tikib, o‘sha yerda o‘rnashib oldi.</div>
  <div id="18"><sup><a href="https://www.kitobook.com/compare/book/01/26/18/" title="сравнение переводов, параллельные ссылки">18</a></sup> Ibrohim bu yerda quduqlar qazdirgan, lekin uning vafotidan keyin Filistlar bu quduqlarni ko‘mib yuborgan edilar. Is’hoq o‘sha quduqlarni qaytadan qazdirdi. Is’hoq quduqlarga otasi qo‘ygan nomlarni berdi.</div>
  <div id="19"><sup><a href="https://www.kitobook.com/compare/book/01/26/19/" title="сравнение переводов, параллельные ссылки">19</a></sup> Uning xizmatkorlari suv topish uchun Garor soyligida yerni qaziyotganlarida, buloq otilib chiqdi.</div>
  <div id="20"><sup><a href="https://www.kitobook.com/compare/book/01/26/20/" title="сравнение переводов, параллельные ссылки">20</a></sup> Lekin Garorlik cho‘ponlar kelishib: “Bu buloq bizniki”, deb buloqni talab qildilar. Shunday qilib, ular Is’hoqning cho‘ponlari bilan quduq ustida janjallashib qoldilar. Shuning uchun Is’hoq quduqqa Janjal, deb nom berdi.</div>
  <div id="21"><sup><a href="https://www.kitobook.com/compare/book/01/26/21/" title="сравнение переводов, параллельные ссылки">21</a></sup> So‘ngra Is’hoqning odamlari boshqa quduq qazidilar. Lekin bu quduq ustida ham kelishmovchilik yuz berdi. Shuning uchun Is’hoq bu quduqqa Ziddiyat, deb nom berdi.</div>
  <div id="22"><sup><a href="https://www.kitobook.com/compare/book/01/26/22/" title="сравнение переводов, параллельные ссылки">22</a></sup> Is’hoq bu yerdan ham ko‘chib, boshqa quduq qazdirdi. Yerli aholi oxiri ularni o‘z holiga qo‘ydilar. Is’hoq: “Nihoyat, Egam bu yurtda yashashimiz uchun bizga keng joy berdi, endi biz bu yerda yayrab–yashnab ketamiz”, deya quduqqa Kenglik, deb nom berdi.</div>
  <div id="23"><sup><a href="https://www.kitobook.com/compare/book/01/26/23/" title="сравнение переводов, параллельные ссылки">23</a></sup> Is’hoq bu yerdan ham Bershevaga ko‘chib ketdi.</div>
  <div id="24"><sup><a href="https://www.kitobook.com/compare/book/01/26/24/" title="сравнение переводов, параллельные ссылки">24</a></sup> O‘sha kuni kechasi Egamiz Is’hoqqa zohir bo‘lib, dedi: — Men otang Ibrohimning Xudosiman. Qo‘rqma, Men sen bilan birgaman. O‘z qulim Ibrohimning haqi–hurmati uchun senga baraka beraman, senga son–sanoqsiz nasl ato qilaman.</div>
  <div id="25"><sup><a href="https://www.kitobook.com/compare/book/01/26/25/" title="сравнение переводов, параллельные ссылки">25</a></sup> Is’hoq u yerda qurbongoh qurib, Egamizga sajda qildi, o‘sha yerda chodirini tikdi. Is’hoqning xizmatkorlari u yerda quduq qazidilar.</div>
  <div id="26"><sup><a href="https://www.kitobook.com/compare/book/01/26/26/" title="сравнение переводов, параллельные ссылки">26</a></sup> Abumalek maslahatchisi Oxizat va lashkarboshisi Pixol bilan birga Garordan Is’hoqning oldiga bordi.</div>
  <div id="27"><sup><a href="https://www.kitobook.com/compare/book/01/26/27/" title="сравнение переводов, параллельные ссылки">27</a></sup> Is’hoq ularga dedi: — Nimaga mening oldimga keldingiz? Menga adovat bilan qarab, yeringizdan chiqarib yuborgan edingiz–ku!</div>
  <div id="28"><sup><a href="https://www.kitobook.com/compare/book/01/26/28/" title="сравнение переводов, параллельные ссылки">28</a></sup> — Bizga endi ayon bo‘ldi: Egang sen bilan birga ekan. Shuning uchun sen bilan biz ont ichib, ahd qilaylik, dedik.</div>
  <div id="29"><sup><a href="https://www.kitobook.com/compare/book/01/26/29/" title="сравнение переводов, параллельные ссылки">29</a></sup> Biz senga hech qanday yomonlik qilmagan edik, aksincha, olijanoblik qilib, eson–omon jo‘natib yuborgan edik. Sen ham: “Sizlarga yomonlik qilmayman”, deb qasam ich. Sen Egangning yorlaqagani ekansan.</div>
  <div id="30"><sup><a href="https://www.kitobook.com/compare/book/01/26/30/" title="сравнение переводов, параллельные ссылки">30</a></sup> Is’hoq ularga ziyofat tayyorladi. Ular yeb– ichdilar.</div>
  <div id="31"><sup><a href="https://www.kitobook.com/compare/book/01/26/31/" title="сравнение переводов, параллельные ссылки">31</a></sup> Ertasi kuni ular erta tongda turib, bir– birlariga qasamyod qildilar. So‘ngra Is’hoq ularni uylariga eson–omon jo‘natib yubordi.</div>
  <div id="32"><sup><a href="https://www.kitobook.com/compare/book/01/26/32/" title="сравнение переводов, параллельные ссылки">32</a></sup> O‘sha kuni Is’hoqning xizmatkorlari kelib: “Biz suv topdik”, deb unga o‘zlari qazigan quduq to‘g‘risida aytdilar.</div>
  <div id="33"><sup><a href="https://www.kitobook.com/compare/book/01/26/33/" title="сравнение переводов, параллельные ссылки">33</a></sup> Is’hoq bu quduqqa Qasamyod, deb nom qo‘ydi. Shuning uchun shaharning nomi bugungacha Bershevadir.</div>
  <div id="34"><sup><a href="https://www.kitobook.com/compare/book/01/26/34/" title="сравнение переводов, параллельные ссылки">34</a></sup> Esov qirq yoshida Xet xalqidan ikkita qizga — Beri degan kishining Yahudit ismli qiziga va Elo‘n degan kishining Bosimat ismli qiziga uylandi.</div>
  <div id="35"><sup><a href="https://www.kitobook.com/compare/book/01/26/35/" title="сравнение переводов, параллельные ссылки">35</a></sup> Esovning bu xotinlari Is’hoq bilan Rivqoning boshiga ko‘p qora kunlarni soldilar.</div>
</div>