<div itemprop="articleBody" class="text">
  <div id="1"><sup><a href="https://www.kitobook.com/compare/book/01/39/1/" title="сравнение переводов, параллельные ссылки">1</a></sup> Ismoiliy savdogarlar Yusufni Misrga olib kelishgach, uni Misrlik Po‘tifar degan bir odamga sotishdi. Po‘tifar fir’avnning a’yonlaridan biri bo‘lib, qo‘riqchilar boshlig‘i edi.</div>
  <div id="2"><sup><a href="https://www.kitobook.com/compare/book/01/39/2/" title="сравнение переводов, параллельные ссылки">2</a></sup> Egamiz Yusuf bilan birga bo‘lib, unga ko‘p omad keltirardi. Yusuf Misrlik xo‘jayinining xonadonida xizmat qilib yuraverdi.</div>
  <div id="3"><sup><a href="https://www.kitobook.com/compare/book/01/39/3/" title="сравнение переводов, параллельные ссылки">3</a></sup> Po‘tifar ko‘rdiki, Egamiz Yusuf bilan birga bo‘lib, har bir qilgan ishida unga omad beryapti.</div>
  <div id="4"><sup><a href="https://www.kitobook.com/compare/book/01/39/4/" title="сравнение переводов, параллельные ссылки">4</a></sup> Shunday qilib, Yusuf xo‘jayinining iltifotiga sazovor bo‘ldi, xo‘jayinining mulozimi bo‘lib qoldi. Po‘tifar Yusufni o‘z xonadoni ustidan nazoratchi qilib, butun mol–mulkini unga ishonib topshirdi.</div>
  <div id="5"><sup><a href="https://www.kitobook.com/compare/book/01/39/5/" title="сравнение переводов, параллельные ссылки">5</a></sup> Po‘tifar Yusufni nazoratchi qilib tayinlagani uchun Egamiz Yusuf tufayli Po‘tifarning xonadoni ahliga, uning uyidagi va dalasidagi butun mol–mulkiga baraka berdi.</div>
  <div id="6"><sup><a href="https://www.kitobook.com/compare/book/01/39/6/" title="сравнение переводов, параллельные ссылки">6</a></sup> Shunday qilib, Po‘tifar butun mol–mulkini Yusufning ixtiyoriga qoldirdi. Po‘tifarning yeydigan ovqatidan boshqa hech narsa bilan ishi bo‘lmasdi. Yusuf juda chiroyli, kelishgan yigit edi.</div>
  <div id="7"><sup><a href="https://www.kitobook.com/compare/book/01/39/7/" title="сравнение переводов, параллельные ссылки">7</a></sup> Oradan ma’lum vaqt o‘tgach, xo‘jayinining xotini Yusufga ko‘zlarini suzib: “Men bilan birga bo‘l”, deb taklif qildi.</div>
  <div id="8"><sup><a href="https://www.kitobook.com/compare/book/01/39/8/" title="сравнение переводов, параллельные ссылки">8</a></sup> Lekin Yusuf rad qildi va xo‘jayinining xotiniga dedi: — O‘zingiz o‘ylab ko‘ring, men bu yerda bo‘lganim uchun, xo‘jayinim xonadonidagi hech bir narsa to‘g‘risida qayg‘urmaydi, hamma narsasini mening qo‘limga topshirib qo‘ydi.</div>
  <div id="9"><sup><a href="https://www.kitobook.com/compare/book/01/39/9/" title="сравнение переводов, параллельные ссылки">9</a></sup> Bu xonadonda hech kim mendan katta emas. Sizdan boshqa biror narsani mendan ayamadi. Chunki siz uning xotinisiz. Qanday qilib men shu qadar qabihlik qilib, Xudoga qarshi gunoh qilaman?!</div>
  <div id="10"><sup><a href="https://www.kitobook.com/compare/book/01/39/10/" title="сравнение переводов, параллельные ссылки">10</a></sup> Po‘tifarning xotini har kuni Yusufga taklif qilsa ham, lekin Yusuf rad qilib, u bilan bo‘lmadi.</div>
  <div id="11"><sup><a href="https://www.kitobook.com/compare/book/01/39/11/" title="сравнение переводов, параллельные ссылки">11</a></sup> Bir kuni Yusuf o‘z ishlarini bajarish uchun uyga kirdi. Uyda xizmatkorlardan birontasi ham yo‘q edi.</div>
  <div id="12"><sup><a href="https://www.kitobook.com/compare/book/01/39/12/" title="сравнение переводов, параллельные ссылки">12</a></sup> Ayol Yusufning kiyimidan ushlab: “Men bilan bo‘l!” dedi. Lekin Yusuf tashqariga qochib chiqib ketdi. Yusufning kiyimi esa ayolning qo‘lida qoldi.</div>
  <div id="13"><sup><a href="https://www.kitobook.com/compare/book/01/39/13/" title="сравнение переводов, параллельные ссылки">13</a></sup> Ayol ko‘rdiki, Yusuf kiyimini uning qo‘lida qoldirib, tashqariga qochib chiqib ketdi.</div>
  <div id="14"><sup><a href="https://www.kitobook.com/compare/book/01/39/14/" title="сравнение переводов, параллельные ссылки">14</a></sup> Shunda ayol uydagi xizmatkorlarni chaqirdi. Ayol ho‘ngrab dedi: — Qaranglar! Manavi ibroniyni erim, sizlarni tahqirlasin, deb olib kelgan ekan! U men bilan yotgani kirgan ekan, ovozim boricha baqirdim.</div>
  <div id="15"><sup><a href="https://www.kitobook.com/compare/book/01/39/15/" title="сравнение переводов, параллельные ссылки">15</a></sup> Dodlaganimdan keyin, kiyimini yonimda qoldirib, tashqariga qochib chiqib ketdi.</div>
  <div id="16"><sup><a href="https://www.kitobook.com/compare/book/01/39/16/" title="сравнение переводов, параллельные ссылки">16</a></sup> Xo‘jayin uyga kelguncha, ayol Yusufning kiyimini o‘zida saqlab turdi.</div>
  <div id="17"><sup><a href="https://www.kitobook.com/compare/book/01/39/17/" title="сравнение переводов, параллельные ссылки">17</a></sup> Ayol eriga ham o‘sha voqeani aytib berdi: “Siz uyimizga olib kelgan anavi ibroniy qulvachchasi xonamga kirib, meni tahqirlamoqchi bo‘ldi.</div>
  <div id="18"><sup><a href="https://www.kitobook.com/compare/book/01/39/18/" title="сравнение переводов, параллельные ссылки">18</a></sup> Men dod solgan edim, u kiyimini yonimda qoldirib, tashqariga qochib chiqib ketdi.”</div>
  <div id="19"><sup><a href="https://www.kitobook.com/compare/book/01/39/19/" title="сравнение переводов, параллельные ссылки">19</a></sup> Po‘tifar xotinidan Yusufning qilgan muomalasini eshitgach, g‘azablandi.</div>
  <div id="20"><sup><a href="https://www.kitobook.com/compare/book/01/39/20/" title="сравнение переводов, параллельные ссылки">20</a></sup> Po‘tifar Yusufni ushlab, shohning mahbuslari saqlanadigan zindonga tashladi. Shunday qilib, Yusuf zindonda qolaverdi.</div>
  <div id="21"><sup><a href="https://www.kitobook.com/compare/book/01/39/21/" title="сравнение переводов, параллельные ссылки">21</a></sup> Lekin Egamiz Yusuf bilan birga bo‘lib, unga inoyat ko‘rsatardi. Natijada zindonboshi Yusufga iltifot qilardi.</div>
  <div id="22"><sup><a href="https://www.kitobook.com/compare/book/01/39/22/" title="сравнение переводов, параллельные ссылки">22</a></sup> Zindonboshi zindondagi hamma mahbuslarga qarab turishni Yusufga yuklab qo‘ydi, zindonda bo‘ladigan hamma ishlarga Yusuf mas’ul edi.</div>
  <div id="23"><sup><a href="https://www.kitobook.com/compare/book/01/39/23/" title="сравнение переводов, параллельные ссылки">23</a></sup> Egamiz Yusuf bilan birga bo‘lib, uning hamma ishlariga omad berar edi. Shuning uchun Yusuf mas’ul bo‘lgan ishlarga zindonboshi aralashmasdi.</div>
</div>