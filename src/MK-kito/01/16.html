<div itemprop="articleBody" class="text">
  <div id="1"><sup><a href="https://www.kitobook.com/compare/book/01/16/1/" title="сравнение переводов, параллельные ссылки">1</a></sup> Ibromning xotini Soray hamon bola ko‘rmas edi. Soray Misrlik Hojar degan bir ayolni cho‘ri qilib olgan edi.</div>
  <div id="2"><sup><a href="https://www.kitobook.com/compare/book/01/16/2/" title="сравнение переводов, параллельные ссылки">2</a></sup> Bir kuni Soray Ibromga aytdi: — Egamiz meni farzanddan qisdi. Endi cho‘rimning yoniga kiravering. Balki u orqali farzandli bo‘larman. Ibrom Sorayning taklifiga rozi bo‘ldi.</div>
  <div id="3"><sup><a href="https://www.kitobook.com/compare/book/01/16/3/" title="сравнение переводов, параллельные ссылки">3</a></sup> Shunday qilib, Ibromning xotini Soray Misrlik cho‘risi Hojarni eriga xotin qilib olib berdi. Bu voqea yuz berganda, Ibrom Kan’on yurtiga kirganiga o‘n yil bo‘lgan edi.</div>
  <div id="4"><sup><a href="https://www.kitobook.com/compare/book/01/16/4/" title="сравнение переводов, параллельные ссылки">4</a></sup> Ibrom Hojarning yoniga kirdi. Hojar homilador bo‘ldi. Hojar homiladorligini bilgach, bekasi Sorayni nazar–pisand qilmay qo‘ydi.</div>
  <div id="5"><sup><a href="https://www.kitobook.com/compare/book/01/16/5/" title="сравнение переводов, параллельные ссылки">5</a></sup> Shunda Soray Ibromga dedi: — Cho‘rimga imtiyoz berib, o‘zim uni sizning qo‘yningizga solib qo‘ydim. Endi u homilador bo‘lib, meni nazariga ilmay qo‘ydi–ya. Bularning hammasiga siz aybdorsiz! Iloyo, siz bilan mening oramizni Xudo ajrim qilsin!</div>
  <div id="6"><sup><a href="https://www.kitobook.com/compare/book/01/16/6/" title="сравнение переводов, параллельные ссылки">6</a></sup> Ibrom Sorayga: — Hozir ham u sening cho‘ring, unga istaganingni qilaver, — deb javob berdi. Soray Hojarga shunaqangi shafqatsizlik qildiki, Hojar qochib ketishga majbur bo‘ldi.</div>
  <div id="7"><sup><a href="https://www.kitobook.com/compare/book/01/16/7/" title="сравнение переводов, параллельные ссылки">7</a></sup> Egamizning farishtasi sahrodagi buloq yonida — Shurga boradigan yo‘l bo‘yida Hojarni topdi.</div>
  <div id="8"><sup><a href="https://www.kitobook.com/compare/book/01/16/8/" title="сравнение переводов, параллельные ссылки">8</a></sup> — Ey, Hojar, Sorayning cho‘risi! Qayerdan kelyapsan? Qayerga ketyapsan? — deb so‘radi. — Bekam Soraydan qochib kelyapman, — deb javob berdi Hojar.</div>
  <div id="9"><sup><a href="https://www.kitobook.com/compare/book/01/16/9/" title="сравнение переводов, параллельные ссылки">9</a></sup> — Bekangning yoniga qayt, unga itoat et, — dedi Egamizning farishtasi Hojarga.</div>
  <div id="10"><sup><a href="https://www.kitobook.com/compare/book/01/16/10/" title="сравнение переводов, параллельные ссылки">10</a></sup> Farishta yana dedi: — Sening naslingni shu qadar ko‘p qilamanki, ko‘pligidan hech kim sanay olmaydi.</div>
  <div id="11"><sup><a href="https://www.kitobook.com/compare/book/01/16/11/" title="сравнение переводов, параллельные ссылки">11</a></sup> Egamizning farishtasi Hojarga yana gapirdi: “Sen homiladorsan va tuqqaysan o‘g‘il, Egamiz eshitdi jafolaringni, Uning ismini qo‘ygaysan Ismoil.</div>
  <div id="12"><sup><a href="https://www.kitobook.com/compare/book/01/16/12/" title="сравнение переводов, параллельные ссылки">12</a></sup> O‘g‘ling bo‘lg‘ay asov eshakday, Uning qo‘li ko‘tarilgay hammaga qarshi Va hammaning qo‘li — unga ham qarshi, Qarindoshlari bilan dushman bo‘lib yashagay.”</div>
  <div id="13"><sup><a href="https://www.kitobook.com/compare/book/01/16/13/" title="сравнение переводов, параллельные ссылки">13</a></sup> Hojar: “Meni ko‘radigan Xudoni ko‘rdim– a!” dedi. Shuning uchun u o‘ziga gapirgan Egamizga: “Meni ko‘radigan Xudosan”, deb nom berdi.</div>
  <div id="14"><sup><a href="https://www.kitobook.com/compare/book/01/16/14/" title="сравнение переводов, параллельные ссылки">14</a></sup> Shuning uchun bu quduqqa Ber– Laxay–Ruy, deb nom berilgan. Quduq Kadesh bilan Barid orasida joylashgan.</div>
  <div id="15"><sup><a href="https://www.kitobook.com/compare/book/01/16/15/" title="сравнение переводов, параллельные ссылки">15</a></sup> Hojar Ibromga o‘g‘il tug‘ib berdi, Ibrom bu bolaga Ismoil, deb ism qo‘ydi.</div>
  <div id="16"><sup><a href="https://www.kitobook.com/compare/book/01/16/16/" title="сравнение переводов, параллельные ссылки">16</a></sup> Bu paytda Ibrom sakson olti yoshda edi.</div>
</div>