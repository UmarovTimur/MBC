<div itemprop="articleBody" class="text">
  <div id="1"><sup><a href="https://www.kitobook.com/compare/book/01/19/1/" title="сравнение переводов, параллельные ссылки">1</a></sup> O‘sha kuni kechqurun ikkala farishta Sado‘mga yetib keldi. Lut Sado‘m darvozasi yonida o‘tirgan edi. Lut farishtalarni ko‘rib, ularga peshvoz chiqdi va muk tushib ta’zim qildi.</div>
  <div id="2"><sup><a href="https://www.kitobook.com/compare/book/01/19/2/" title="сравнение переводов, параллельные ссылки">2</a></sup> — Janoblar, marhamat, shu kecha bu qulingizning uyiga kiringlar, oyoqlaringizni yuvib, menikida tunab qolinglar. Ertaga ertalab yo‘llaringizga ketsalaringiz ham bo‘ladi. — Rahmat, biz tunni shahar maydonida o‘tkazamiz, — deb aytishdi ular.</div>
  <div id="3"><sup><a href="https://www.kitobook.com/compare/book/01/19/3/" title="сравнение переводов, параллельные ссылки">3</a></sup> Lut hadeb qistayvergandan keyin, farishtalar Lutnikiga kelishdi. Lut xizmatkorlariga non yopib, ziyofat tayyorlashni buyurdi. Ziyofat tayyor bo‘lgach, ular ovqatlanishdi.</div>
  <div id="4"><sup><a href="https://www.kitobook.com/compare/book/01/19/4/" title="сравнение переводов, параллельные ссылки">4</a></sup> Lekin ular endi uxlashga yotmoqchi bo‘lib turganlarida, Sado‘m shahrining hamma erkagi — yoshu qarisi kelib, Lutning uyini o‘rab olishdi.</div>
  <div id="5"><sup><a href="https://www.kitobook.com/compare/book/01/19/5/" title="сравнение переводов, параллельные ссылки">5</a></sup> Ular Lutni chaqirishib, so‘rashdi: — Bugun kechqurun sening uyingga kelgan odamlar qani? Ularni olib chiq bizning oldimizga! Ular bilan birga bo‘laylik.</div>
  <div id="6"><sup><a href="https://www.kitobook.com/compare/book/01/19/6/" title="сравнение переводов, параллельные ссылки">6</a></sup> Lut tashqariga chiqib, orqasidan eshikni yopib qo‘ydi.</div>
  <div id="7"><sup><a href="https://www.kitobook.com/compare/book/01/19/7/" title="сравнение переводов, параллельные ссылки">7</a></sup> — Birodarlarim! — dedi u, — o‘tinaman, zinhor bunday qabihlik qila ko‘rmanglar!</div>
  <div id="8"><sup><a href="https://www.kitobook.com/compare/book/01/19/8/" title="сравнение переводов, параллельные ссылки">8</a></sup> Mana, ikkita bokira qizim bor. Qizlarimni sizlarga olib chiqib berayin, ular bilan bilganlaringizni qilinglar. Lekin bu odamlarga tegmanglar, ular mening mehmonim, mening panohim ostidadirlar.</div>
  <div id="9"><sup><a href="https://www.kitobook.com/compare/book/01/19/9/" title="сравнение переводов, параллельные ссылки">9</a></sup> Lekin ular: — Yo‘ldan qoch! — deb shovqin soldilar. — Sen o‘zingni kim deb o‘ylayapsan? Biz senga oramizdan joy beraylik–da, endi bizga aql o‘rgatadigan bo‘lib qoldingmi?! Mana endi ko‘rasan. Anavi kelgan odamlarga qiladiganimizdan ham battarrog‘ini senga qilamiz! Odamlar Lutni siqib kelib, eshikni sindirmoqchi bo‘ldilar.</div>
  <div id="10"><sup><a href="https://www.kitobook.com/compare/book/01/19/10/" title="сравнение переводов, параллельные ссылки">10</a></sup> Shu payt ichkaridagi ikkala farishta qo‘llarini tashqariga chiqarib, Lutni uyning ichkarisiga — yonlariga oldilar va eshikni yopdilar.</div>
  <div id="11"><sup><a href="https://www.kitobook.com/compare/book/01/19/11/" title="сравнение переводов, параллельные ссылки">11</a></sup> Keyin uyning eshigi oldida turgan hamma odamlarni — kattalarni ham, kichiklarni ham farishtalar ko‘r qilib qo‘ydilar. Shuning uchun odamlar eshikni topa olmay qoldilar.</div>
  <div id="12"><sup><a href="https://www.kitobook.com/compare/book/01/19/12/" title="сравнение переводов, параллельные ссылки">12</a></sup> Shundan keyin farishtalar Lutdan so‘rashdi: — Bu shaharda sening yana kiming bor? Kuyovingmi, o‘g‘illaringmi, qizlaringmi — senga qarashli kim bo‘lsa ham, shahardan olib chiqib ket.</div>
  <div id="13"><sup><a href="https://www.kitobook.com/compare/book/01/19/13/" title="сравнение переводов, параллельные ссылки">13</a></sup> Biz shaharni butunlay qirib tashlaymiz. Egamiz bu shahar xalqining jinoyatlari g‘oyat dahshatli ekani to‘g‘risida eshitib, bu shaharni qirib tashlanglar, deb bizni yubordi.</div>
  <div id="14"><sup><a href="https://www.kitobook.com/compare/book/01/19/14/" title="сравнение переводов, параллельные ссылки">14</a></sup> Shundan keyin Lut bo‘lajak kuyovlari oldiga borib: — Tezda shahardan chiqib ketinglar! — dedi. — Egam bu shaharni qirib tashlamoqchi. Lekin Lutning gapi kuyovlariga hazil bo‘lib tuyuldi.</div>
  <div id="15"><sup><a href="https://www.kitobook.com/compare/book/01/19/15/" title="сравнение переводов, параллельные ссылки">15</a></sup> Tong otgach, farishtalar Lutni shoshiltirishdi: — Tez bo‘l! Xotining bilan ikkala qizingni olib, hoziroq bu yerdan jo‘na! Bo‘lmasa, shaharga qirg‘in kelganda, sizlar ham halok bo‘lasizlar!</div>
  <div id="16"><sup><a href="https://www.kitobook.com/compare/book/01/19/16/" title="сравнение переводов, параллельные ссылки">16</a></sup> Lut hali ham ikkilanib turganda, farishtalar Lutni, xotinini va ikkala qizini qo‘llaridan ushlab, shahar tashqarisiga olib chiqib qo‘ydilar. Chunki Egamiz shafqatli edi.</div>
  <div id="17"><sup><a href="https://www.kitobook.com/compare/book/01/19/17/" title="сравнение переводов, параллельные ссылки">17</a></sup> Farishtalar ularni shahar tashqarisiga olib chiqib qo‘yganlaridan keyin, ulardan biri ogohlantirdi: — Qochinglar, jonlaringni qutqaringlar! Orqaga qaramanglar, vodiydagi biron joyda to‘xtamanglar! Toqqa qarab qochinglar! Bo‘lmasa, halok bo‘lasizlar!</div>
  <div id="18"><sup><a href="https://www.kitobook.com/compare/book/01/19/18/" title="сравнение переводов, параллельные ссылки">18</a></sup> — Yo‘q, Hazratim! — deb iltijo qildi Lut.</div>
  <div id="19"><sup><a href="https://www.kitobook.com/compare/book/01/19/19/" title="сравнение переводов, параллельные ссылки">19</a></sup> — Bu qulingizga ko‘p inoyat ko‘rsatdingiz, hayotimni qutqarib qoldingiz, menga ko‘p shafqat qildingiz. Lekin tog‘ juda ham uzoq. Men falokatga yo‘liqib u yerga yetib borolmay, o‘lib ketaman–ku!</div>
  <div id="20"><sup><a href="https://www.kitobook.com/compare/book/01/19/20/" title="сравнение переводов, параллельные ссылки">20</a></sup> Hov anavi shaharchani ko‘ryapsizmi? O‘zi kichkinagina shaharcha, uncha uzoq emas. Men o‘sha yoqqa qochib bora qolay. O‘shanda men jonimni saqlab qolaman.</div>
  <div id="21"><sup><a href="https://www.kitobook.com/compare/book/01/19/21/" title="сравнение переводов, параллельные ссылки">21</a></sup> — Bo‘pti! — dedi farishta Lutga. — Sen aytganday bo‘lsin. O‘sha kichkina shaharni yo‘q qilmayman.</div>
  <div id="22"><sup><a href="https://www.kitobook.com/compare/book/01/19/22/" title="сравнение переводов, параллельные ссылки">22</a></sup> Tez bo‘l, o‘sha yoqqa qoch! Sen o‘sha shaharga yetib bormaguningcha, men hech narsa qilolmayman. Lut shaharni kichkina degani uchun, bu shahar Zo‘var, deb yuritiladigan bo‘ldi.</div>
  <div id="23"><sup><a href="https://www.kitobook.com/compare/book/01/19/23/" title="сравнение переводов, параллельные ссылки">23</a></sup> Quyosh chiqayotganda, Lut Zo‘varga yetib keldi.</div>
  <div id="24"><sup><a href="https://www.kitobook.com/compare/book/01/19/24/" title="сравнение переводов, параллельные ссылки">24</a></sup> Shundan keyin Egamiz Sado‘m va G‘amo‘ra shaharlari ustiga yonayotgan oltingugurt yog‘dirdi.</div>
  <div id="25"><sup><a href="https://www.kitobook.com/compare/book/01/19/25/" title="сравнение переводов, параллельные ссылки">25</a></sup> Yonayotgan oltingugurt bu shaharlar qatorida vodiydagi hamma shaharlarni aholisiyu o‘t– o‘lanlari bilan birga qirib tashladi.</div>
  <div id="26"><sup><a href="https://www.kitobook.com/compare/book/01/19/26/" title="сравнение переводов, параллельные ссылки">26</a></sup> Lutning ortidan xotini kelayotgan edi. Xotini orqasiga qaragan edi, tuz ustuniga aylanib qoldi.</div>
  <div id="27"><sup><a href="https://www.kitobook.com/compare/book/01/19/27/" title="сравнение переводов, параллельные ссылки">27</a></sup> Keyingi kuni ertalab Ibrohim Egamizning oldida turgan joyga qaytib bordi.</div>
  <div id="28"><sup><a href="https://www.kitobook.com/compare/book/01/19/28/" title="сравнение переводов, параллельные ссылки">28</a></sup> Sado‘m, G‘amo‘ra va butun vodiyga qarab, u yerlardan tutun ko‘tarilayotganini ko‘rdi. Bu manzara go‘yo tandirdan chiqayotgan tutunni eslatardi.</div>
  <div id="29"><sup><a href="https://www.kitobook.com/compare/book/01/19/29/" title="сравнение переводов, параллельные ссылки">29</a></sup> Xudo vodiydagi shaharlarni qirib, Lut yashayotgan shaharlarga falokat yog‘dirganda, Ibrohimni esdan chiqarmagan edi. Shuning uchun Xudo Lutni falokatdan asrab qoldi.</div>
  <div id="30"><sup><a href="https://www.kitobook.com/compare/book/01/19/30/" title="сравнение переводов, параллельные ссылки">30</a></sup> Lut Zo‘varda turishdan qo‘rqib, ikkala qizi bilan tog‘dagi bir g‘orga joylashib, o‘sha yerda yashayverdi.</div>
  <div id="31"><sup><a href="https://www.kitobook.com/compare/book/01/19/31/" title="сравнение переводов, параллельные ссылки">31</a></sup> Bir kuni katta qizi kichigiga dedi: — Bu atroflarda bizga uylanadigan birorta erkak qolmagan. Otamiz esa qarib qolyapti.</div>
  <div id="32"><sup><a href="https://www.kitobook.com/compare/book/01/19/32/" title="сравнение переводов, параллельные ссылки">32</a></sup> Kel, otamizga sharob ichiramiz–da, keyin uning yoniga kiramiz. Shu yo‘l bilan otamizdan oilamizni davom ettiramiz.</div>
  <div id="33"><sup><a href="https://www.kitobook.com/compare/book/01/19/33/" title="сравнение переводов, параллельные ссылки">33</a></sup> Shunday qilib, ular o‘sha kuni kechasi otalariga sharob ichirdilar. Katta qizi otasining yoniga kirdi. Otasi qizining qachon kirib, qachon turganini bilmadi.</div>
  <div id="34"><sup><a href="https://www.kitobook.com/compare/book/01/19/34/" title="сравнение переводов, параллельные ссылки">34</a></sup> Keyingi kuni katta qizi kichigiga dedi: — Kecha tunda men otamning yoniga kirdim. Bugun ham otamizga sharob ichiraylik, keyin sen otamizning yoniga kirasan. Shu yo‘l bilan otamizdan oilamizni davom ettiramiz.</div>
  <div id="35"><sup><a href="https://www.kitobook.com/compare/book/01/19/35/" title="сравнение переводов, параллельные ссылки">35</a></sup> Shunday qilib, ular o‘sha kuni kechasi ham otalariga sharob ichirdilar. Kichik qiz otasining yoniga kirdi. Otasi kichik qizining qachon kirib, qachon turganini bilmadi.</div>
  <div id="36"><sup><a href="https://www.kitobook.com/compare/book/01/19/36/" title="сравнение переводов, параллельные ссылки">36</a></sup> Shunday qilib, Lutning ikkala qizi ham otalaridan homilador bo‘ldilar.</div>
  <div id="37"><sup><a href="https://www.kitobook.com/compare/book/01/19/37/" title="сравнение переводов, параллельные ссылки">37</a></sup> Katta qizi o‘g‘il tug‘di va ismini Mo‘ab qo‘ydi. U bugungi kunda Mo‘ab xalqining ota– bobosi hisoblanadi.</div>
  <div id="38"><sup><a href="https://www.kitobook.com/compare/book/01/19/38/" title="сравнение переводов, параллельные ссылки">38</a></sup> Kichik qiz ham o‘g‘il tug‘di va ismini Banommi qo‘ydi. U bugungi kunda Ommon xalqining ota–bobosi hisoblanadi.</div>
</div>