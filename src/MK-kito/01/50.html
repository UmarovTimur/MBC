<div itemprop="articleBody" class="text">
  <div id="1"><sup><a href="https://www.kitobook.com/compare/book/01/50/1/" title="сравнение переводов, параллельные ссылки">1</a></sup> Yusuf o‘zini otasining ustiga tashlab, yig‘laganicha, uni o‘pdi.</div>
  <div id="2"><sup><a href="https://www.kitobook.com/compare/book/01/50/2/" title="сравнение переводов, параллельные ссылки">2</a></sup> Yusuf qo‘l ostidagi tabiblarga: “Otamning jasadini mumiyolanglar!” deb amr berdi. Tabiblar Yoqubning jasadini mumiyolashdi.</div>
  <div id="3"><sup><a href="https://www.kitobook.com/compare/book/01/50/3/" title="сравнение переводов, параллельные ссылки">3</a></sup> Ular bu ish uchun qirq kun vaqt sarf qildilar. Chunki mumiyolash uchun shuncha vaqt talab qilinar edi. Misrliklar Yoqub uchun yetmish kun aza tutishdi.</div>
  <div id="4"><sup><a href="https://www.kitobook.com/compare/book/01/50/4/" title="сравнение переводов, параллельные ссылки">4</a></sup> Aza muddati tugagach, Yusuf fir’avnning a’yonlari huzuriga kelib, dedi: — Agar men sizlarning iltifotingizga sazovor bo‘lsam, fir’avn janobi oliylariga shu gaplarni yetkazsangizlar:</div>
  <div id="5"><sup><a href="https://www.kitobook.com/compare/book/01/50/5/" title="сравнение переводов, параллельные ссылки">5</a></sup> “Otam menga qasam ichirib, olamdan o‘tganimdan keyin, jasadimni Kan’on yurtiga olib borib, o‘zim uchun men qazigan qabrga dafn qil, deb aytgan. Endi otamni dafn qilgani borishimga ijozat bersalar. Otamni dafn qilganimdan keyin qaytib kelaman.”</div>
  <div id="6"><sup><a href="https://www.kitobook.com/compare/book/01/50/6/" title="сравнение переводов, параллельные ссылки">6</a></sup> — Mayli, boraver, — deb ijozat berdi fir’avn, — qasamni ado qilib, otangni dafn qilib kel.</div>
  <div id="7"><sup><a href="https://www.kitobook.com/compare/book/01/50/7/" title="сравнение переводов, параллельные ссылки">7</a></sup> Shunday qilib, Yusuf otasini dafn qilgani jo‘nadi. Fir’avnning hamma a’yonlari — saroyidagi amaldorlar, Misr yurtidagi barcha amaldorlar Yusuf bilan birga ketishdi.</div>
  <div id="8"><sup><a href="https://www.kitobook.com/compare/book/01/50/8/" title="сравнение переводов, параллельные ссылки">8</a></sup> Shuningdek, Yusufning barcha oila a’zolari, aka– ukalari, otasining qolgan xonadoni ahli ham Yusuf bilan birga ketishdi. Faqat ularning bolalari, qo‘y– echkilari, podalari Go‘shen yerlarida qoldirildi.</div>
  <div id="9"><sup><a href="https://www.kitobook.com/compare/book/01/50/9/" title="сравнение переводов, параллельные ссылки">9</a></sup> G‘oyat katta jamoa Yusufga hamroh bo‘ldi. U bilan bir talay aravakashlar va jang aravalar ham ketdi.</div>
  <div id="10"><sup><a href="https://www.kitobook.com/compare/book/01/50/10/" title="сравнение переводов, параллельные ссылки">10</a></sup> Ular Iordan daryosi sharqidagi Otad degan xirmonga yetib keldilar. U yerda uzoq vaqt og‘ir ta’ziya marosimi o‘tkazdilar. Shunday qilib, Yusuf otasi uchun yetti kun aza marosimi o‘tkazdi.</div>
  <div id="11"><sup><a href="https://www.kitobook.com/compare/book/01/50/11/" title="сравнение переводов, параллельные ссылки">11</a></sup> Kan’on xalqlari bu yerdagi aza marosimini ko‘rib: “Misrliklar qanday og‘ir aza marosimi o‘tkazyaptilar–a!” deb aytdilar. Shuning uchun bu joyga Ovil–Misrayim, deb nom qo‘ydilar.</div>
  <div id="12"><sup><a href="https://www.kitobook.com/compare/book/01/50/12/" title="сравнение переводов, параллельные ссылки">12</a></sup> Shunday qilib, Yoqub o‘g‘illariga qanday vasiyat qilgan bo‘lsa, o‘g‘illari otalarining vasiyatini to‘la–to‘kis bajardilar.</div>
  <div id="13"><sup><a href="https://www.kitobook.com/compare/book/01/50/13/" title="сравнение переводов, параллельные ссылки">13</a></sup> Ular otalarining jasadini Kan’on yurtiga olib kelib, Maxpaladagi dalada joylashgan g‘orga dafn qildilar. Ibrohim o‘z oilasiga qabriston uchun Xet xalqidan Efro‘ndan sotib olgan Mamre sharqidagi g‘or shudir.</div>
  <div id="14"><sup><a href="https://www.kitobook.com/compare/book/01/50/14/" title="сравнение переводов, параллельные ссылки">14</a></sup> Yusuf otasini dafn qilgandan keyin, aka–ukalarini, otasini dafn qilgani birga kelgan hamrohlarini ergashtirib Misrga qaytdi.</div>
  <div id="15"><sup><a href="https://www.kitobook.com/compare/book/01/50/15/" title="сравнение переводов, параллельные ссылки">15</a></sup> Otalari vafot etgandan keyin, Yusufning akalari: “Biz Yusufga yomonlik qilgan edik, endi u o‘sha yomonliklarimiz uchun kek saqlab yurgan bo‘lsa, bizdan o‘ch oladi”, deb qo‘rqa boshladilar.</div>
  <div id="16"><sup><a href="https://www.kitobook.com/compare/book/01/50/16/" title="сравнение переводов, параллельные ссылки">16</a></sup> Shuning uchun ular Yusufga shunday xabar yubordilar: “Otamiz vafotidan oldin bizga,</div>
  <div id="17"><sup><a href="https://www.kitobook.com/compare/book/01/50/17/" title="сравнение переводов, параллельные ссылки">17</a></sup> Yusufning huzuriga borib aytinglar, men undan o‘tinaman, sizlar unga qarshi qilgan og‘ir jinoyatlaringizni unutsin, deb aytgan edilar. Iltimos qilamiz, otang Xudosining bu qullari qilgan jinoyatlarni unutgin.” Yusuf shu xabarni eshitganda, yig‘lab yubordi.</div>
  <div id="18"><sup><a href="https://www.kitobook.com/compare/book/01/50/18/" title="сравнение переводов, параллельные ссылки">18</a></sup> Keyin akalari ham kelib: “Biz sening qullaringmiz”, deb Yusufning oyoqlariga yiqildilar.</div>
  <div id="19"><sup><a href="https://www.kitobook.com/compare/book/01/50/19/" title="сравнение переводов, параллельные ссылки">19</a></sup> Lekin Yusuf akalariga: — Qo‘rqmanglar, men sizlarni hukm qilib, jazolaydigan Xudo emasman–ku! — dedi.</div>
  <div id="20"><sup><a href="https://www.kitobook.com/compare/book/01/50/20/" title="сравнение переводов, параллельные ссылки">20</a></sup> — Xudo bugun qilayotganday, son–sanoqsiz xalqni saqlab qolishi uchun, sizlar qilgan yomonlikni yaxshi tomonga o‘zgartirdi.</div>
  <div id="21"><sup><a href="https://www.kitobook.com/compare/book/01/50/21/" title="сравнение переводов, параллельные ссылки">21</a></sup> Shuning uchun qo‘rqmanglar, men o‘zlaringizni ham, bola– chaqalaringizni ham boqaman. Yusuf akalariga muloyim gapirib, ularga tasalli berdi.</div>
  <div id="22"><sup><a href="https://www.kitobook.com/compare/book/01/50/22/" title="сравнение переводов, параллельные ссылки">22</a></sup> Shunday qilib, Yusuf, uning aka–ukalari, ularning oilalari Misrda yashab qoldilar. Yusuf 110 yil umr ko‘rdi.</div>
  <div id="23"><sup><a href="https://www.kitobook.com/compare/book/01/50/23/" title="сравнение переводов, параллельные ссылки">23</a></sup> Yusuf Efrayimning nevara– chevaralarini ham ko‘rdi. Manashening o‘g‘li Moxirning bolalari tug‘ilganda, Yusuf hayot edi. Yusuf bu bolalarni ham farzandlari qatoriga qabul qildi.</div>
  <div id="24"><sup><a href="https://www.kitobook.com/compare/book/01/50/24/" title="сравнение переводов, параллельные ссылки">24</a></sup> “Mening umrim oxirlab boryapti”, dedi Yusuf aka–ukalariga. “Lekin Xudo sizlarni kuzatib turadi, sizlarni bu yurtdan olib chiqib, Ibrohim, Is’hoq va Yoqubga beraman, deb qasam ichgan yurtga qaytarib olib boradi.”</div>
  <div id="25"><sup><a href="https://www.kitobook.com/compare/book/01/50/25/" title="сравнение переводов, параллельные ссылки">25</a></sup> So‘ng Yusuf Isroil urug‘lariga qasam ichdirib: “Xudo sizlarning oldingizga kelganda, sizlar mening suyaklarimni bu yerdan olib ketinglar”, dedi.</div>
  <div id="26"><sup><a href="https://www.kitobook.com/compare/book/01/50/26/" title="сравнение переводов, параллельные ссылки">26</a></sup> Yusuf 110 yil yashab, olamdan o‘tdi. Uning jasadini mumiyolab, Misrda bir tobutga soldilar.</div>
</div>