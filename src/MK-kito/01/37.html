<div itemprop="articleBody" class="text">
  <div id="1"><sup><a href="https://www.kitobook.com/compare/book/01/37/1/" title="сравнение переводов, параллельные ссылки">1</a></sup> Is’hoq vafot etgandan keyin, Yoqub yana Kan’on yurtida — otasi yashagan yurtda o‘rnashdi.</div>
  <div id="2"><sup><a href="https://www.kitobook.com/compare/book/01/37/2/" title="сравнение переводов, параллельные ссылки">2</a></sup> Yoqubning xonadoni tarixi quyidagichadir. Yusuf o‘n yetti yoshga kirganda, ko‘pincha o‘gay akalari — Bilxax va Zilponing o‘g‘illari bilan birga otasining qo‘y–echkilarini boqqani borar edi. Yusuf akalari qilayotgan ba’zi yomon ishlardan otasini xabardor qilib turar edi.</div>
  <div id="3"><sup><a href="https://www.kitobook.com/compare/book/01/37/3/" title="сравнение переводов, параллельные ссылки">3</a></sup> Yoqub Yusufni qarigan chog‘ida ko‘rgani uchun, boshqa o‘g‘illariga qaraganda ko‘proq yaxshi ko‘rar edi. Yoqub Yusufga beqasam chopon olib berdi.</div>
  <div id="4"><sup><a href="https://www.kitobook.com/compare/book/01/37/4/" title="сравнение переводов, параллельные ссылки">4</a></sup> Akalari ko‘rdilarki, otalari Yusufni ulardan ortiq yaxshi ko‘rar ekan. Shuning uchun akalari Yusufni yomon ko‘rib qoldilar, unga yaxshi gapirmasdilar.</div>
  <div id="5"><sup><a href="https://www.kitobook.com/compare/book/01/37/5/" title="сравнение переводов, параллельные ссылки">5</a></sup> Kunlarning birida Yusuf tush ko‘rdi. U akalariga tushini aytib berganda, akalari Yusufni battar yomon ko‘rib qoldilar.</div>
  <div id="6"><sup><a href="https://www.kitobook.com/compare/book/01/37/6/" title="сравнение переводов, параллельные ссылки">6</a></sup> Yusuf akalariga shunday dedi: — Tushimga quloq solinglar, men tush ko‘ribman.</div>
  <div id="7"><sup><a href="https://www.kitobook.com/compare/book/01/37/7/" title="сравнение переводов, параллельные ссылки">7</a></sup> Biz dalada bug‘doy bog‘layotgan ekanmiz. Birdan mening bog‘lamim ko‘tarilib, tik turibdi. Sizlarning bog‘lamlaringiz mening bog‘lamimni o‘rab olib, ta’zim qilayotgan emish.</div>
  <div id="8"><sup><a href="https://www.kitobook.com/compare/book/01/37/8/" title="сравнение переводов, параллельные ссылки">8</a></sup> — Eh–ha, sen hali bizning ustimizdan shoh bo‘lmoqchimisan, sen–a?! — deb akalari kinoya bilan undan so‘rashdi. Ko‘rgan tushini aytib bergani uchun akalari uni yana ham yomon ko‘rib qolishgan edi.</div>
  <div id="9"><sup><a href="https://www.kitobook.com/compare/book/01/37/9/" title="сравнение переводов, параллельные ссылки">9</a></sup> Keyinroq Yusuf yana tush ko‘rdi va tushini akalariga aytib berdi: — Qaranglar, yana tush ko‘ribman. Tushimda quyosh, oy va o‘n bitta yulduz menga ta’zim qilib turgan emish.</div>
  <div id="10"><sup><a href="https://www.kitobook.com/compare/book/01/37/10/" title="сравнение переводов, параллельные ссылки">10</a></sup> Lekin Yusuf tushini otasi bilan akalariga aytib berganda, otasi unga tanbeh berdi: — Qanaqa tush ko‘rding o‘zi?! Men, onang, akalaring sening oldingga kelib, tiz cho‘kishimiz kerak ekan–da?!</div>
  <div id="11"><sup><a href="https://www.kitobook.com/compare/book/01/37/11/" title="сравнение переводов, параллельные ссылки">11</a></sup> Akalari Yusufga hasad qilishardi. Lekin otasi bu voqeani doimo esida tutdi.</div>
  <div id="12"><sup><a href="https://www.kitobook.com/compare/book/01/37/12/" title="сравнение переводов, параллельные ссылки">12</a></sup> Bir kuni Yusufning akalari otalarining qo‘y– echkilarini boqish uchun Shakamga ketishdi.</div>
  <div id="13"><sup><a href="https://www.kitobook.com/compare/book/01/37/13/" title="сравнение переводов, параллельные ссылки">13</a></sup> Yoqub Yusufga: — Akalaring Shakamda qo‘y–echkilarni boqishyapti, — dedi. — Seni akalaring oldiga yuborsam, degandim. — Xo‘p bo‘ladi, otajon, — dedi Yusuf.</div>
  <div id="14"><sup><a href="https://www.kitobook.com/compare/book/01/37/14/" title="сравнение переводов, параллельные ссылки">14</a></sup> — Borib bil–chi, akalaring tinch–omon yurishibdimikan, qo‘y–echkilarning ahvoli yaxshimikan, — dedi Yoqub, — keyin menga xabarini olib kel. Shunday qilib, Yoqub Yusufni Xevron vodiysidan yo‘lga jo‘natdi. Yusuf Shakamga yetib keldi.</div>
  <div id="15"><sup><a href="https://www.kitobook.com/compare/book/01/37/15/" title="сравнение переводов, параллельные ссылки">15</a></sup> O‘sha atrofda aylanib yurgan edi, bir odam uni ko‘rib qoldi. — Nimani izlab yuribsan? — deb so‘radi haligi odam.</div>
  <div id="16"><sup><a href="https://www.kitobook.com/compare/book/01/37/16/" title="сравнение переводов, параллельные ссылки">16</a></sup> — Akalarimni izlab yuribman, — dedi Yusuf. — Mabodo bilmaysizmi, qo‘y–echkilarni qayerda boqib yurishibdi ekan?</div>
  <div id="17"><sup><a href="https://www.kitobook.com/compare/book/01/37/17/" title="сравнение переводов, параллельные ссылки">17</a></sup> — Ular bu yerdan ketishgan, — dedi o‘sha odam. — Akalaring, Do‘tanga boramiz, deb aytganlarini eshitgan edim. Yusuf akalarini izlab Do‘tanga ketdi. Ularni o‘sha yerdan topdi.</div>
  <div id="18"><sup><a href="https://www.kitobook.com/compare/book/01/37/18/" title="сравнение переводов, параллельные ссылки">18</a></sup> Ular uzoqdan Yusufni ko‘rishdi. Yusuf kelmasdan oldin, akalari uni o‘ldirish uchun fitna tayyorlab qo‘ydilar.</div>
  <div id="19"><sup><a href="https://www.kitobook.com/compare/book/01/37/19/" title="сравнение переводов, параллельные ссылки">19</a></sup> Ular bir–birlariga: — Ana tush ko‘ruvchi kelyapti, — deyishdi.</div>
  <div id="20"><sup><a href="https://www.kitobook.com/compare/book/01/37/20/" title="сравнение переводов, параллельные ссылки">20</a></sup> — Kelinglar, uni o‘ldirib, chuqur sardobaga tashlaymiz. Uni yovvoyi hayvon yeb ketdi, deb gap tarqatamiz. O‘shanda ko‘ramiz uning tushlari haqiqatga aylanishini!</div>
  <div id="21"><sup><a href="https://www.kitobook.com/compare/book/01/37/21/" title="сравнение переводов, параллельные ссылки">21</a></sup> Lekin Ruben Yusufni ularning qo‘lidan qutqarmoqchi bo‘ldi: — Uning joniga qasd qilmaylik,</div>
  <div id="22"><sup><a href="https://www.kitobook.com/compare/book/01/37/22/" title="сравнение переводов, параллельные ссылки">22</a></sup> — dedi Ruben, — qon to‘kmaylik. Uni anavi sardobaga tiriklayin tashlab yubora qolaylik. Zinhor unga qo‘l tekkizmaylik. Ruben Yusufni ularning qo‘lidan qutqarib, otasi yoniga qaytarmoqchi edi.</div>
  <div id="23"><sup><a href="https://www.kitobook.com/compare/book/01/37/23/" title="сравнение переводов, параллельные ссылки">23</a></sup> Shunday qilib, Yusuf yetib kelgach, akalari uning beqasam choponini yechib oldilar–da,</div>
  <div id="24"><sup><a href="https://www.kitobook.com/compare/book/01/37/24/" title="сравнение переводов, параллельные ссылки">24</a></sup> o‘zini sardobaga tashlab yubordilar. Sardoba suv saqlash uchun foydalanilardi–yu, o‘sha paytda quruq edi.</div>
  <div id="25"><sup><a href="https://www.kitobook.com/compare/book/01/37/25/" title="сравнение переводов, параллельные ссылки">25</a></sup> Shundan keyin ular ovqatlanib o‘tirishgan edi, uzoqdan shu tomonga kelayotgan tuyalar karvonini ko‘rib qolishdi. Karvon Ismoiliy savdogarlar bo‘lib, tuyalarga Giladdan xushbo‘y ziravorlar, mumiyo, mirra yuklab, Misrga olib ketishayotgan edi.</div>
  <div id="26"><sup><a href="https://www.kitobook.com/compare/book/01/37/26/" title="сравнение переводов, параллельные ссылки">26</a></sup> Shunda Yahudo aka–ukalariga dedi: — Ukamizni o‘ldirib, qonini yashirganimiz bilan biror foyda toparmidik?!</div>
  <div id="27"><sup><a href="https://www.kitobook.com/compare/book/01/37/27/" title="сравнение переводов, параллельные ссылки">27</a></sup> Yaxshisi, anavi savdogarlarga sotaylik. Shunda uning o‘limida javobgar bo‘lib qolmaymiz. Nima bo‘lganda ham, u ukamiz, jigarimiz–ku! Hamma aka–ukalari rozi bo‘lishdi.</div>
  <div id="28"><sup><a href="https://www.kitobook.com/compare/book/01/37/28/" title="сравнение переводов, параллельные ссылки">28</a></sup> Ismoiliy savdogarlar o‘tib ketishayotganda, Yusufni akalari sardobadan tortib chiqardilar va uni yigirma bo‘lak kumushga sotdilar. Savdogarlar Yusufni Misrga olib ketdilar.</div>
  <div id="29"><sup><a href="https://www.kitobook.com/compare/book/01/37/29/" title="сравнение переводов, параллельные ссылки">29</a></sup> Bir payt Ruben sardoba oldiga qaytib kelib qarasa, sardobada Yusuf yo‘q. Ruben qayg‘udan kiyimlarini yirtdi.</div>
  <div id="30"><sup><a href="https://www.kitobook.com/compare/book/01/37/30/" title="сравнение переводов, параллельные ссылки">30</a></sup> U ukalari oldiga qaytib keldi va: — Bola u yerda yo‘q! Endi nima qilaman–a! — deb yig‘ladi.</div>
  <div id="31"><sup><a href="https://www.kitobook.com/compare/book/01/37/31/" title="сравнение переводов, параллельные ссылки">31</a></sup> So‘ng ular bir echkini so‘yib, Yusufning choponini echkining qoniga botirdilar.</div>
  <div id="32"><sup><a href="https://www.kitobook.com/compare/book/01/37/32/" title="сравнение переводов, параллельные ссылки">32</a></sup> Ular beqasam choponni otalariga olib keldilar. — Mana bu choponni daladan topib oldik. Qarang–chi, bu Yusufning choponimikan yoki yo‘qmi?</div>
  <div id="33"><sup><a href="https://www.kitobook.com/compare/book/01/37/33/" title="сравнение переводов, параллельные ссылки">33</a></sup> Yoqub Yusufning choponini tanidi. — E–voh! Bu o‘g‘limning choponi–ku! Uni birorta yovvoyi hayvon yegan! Yusuf o‘g‘lim tilka– pora bo‘lgan!</div>
  <div id="34"><sup><a href="https://www.kitobook.com/compare/book/01/37/34/" title="сравнение переводов, параллельные ссылки">34</a></sup> Yoqub qayg‘udan kiyimlarini yirtib, qanorga o‘randi. O‘g‘li uchun uzoq vaqt aza tutdi.</div>
  <div id="35"><sup><a href="https://www.kitobook.com/compare/book/01/37/35/" title="сравнение переводов, параллельные ссылки">35</a></sup> O‘g‘illari, qizlari unga tasalli berishga harakat qilishardi. Lekin u tasalli topishni istamasdi. “O‘liklar diyoriga, o‘g‘limning oldiga borgunimcha aza tutaman”, deb aytardi. Shunday qilib, Yoqub o‘g‘liga aza tutaverdi.</div>
  <div id="36"><sup><a href="https://www.kitobook.com/compare/book/01/37/36/" title="сравнение переводов, параллельные ссылки">36</a></sup> Shu orada Ismoiliy savdogarlar Yusufni Misrda Po‘tifar degan odamga sotishdi. Po‘tifar Misr shohi — fir’avnning a’yonlaridan biri — saroy qo‘riqchilarining boshlig‘i edi.</div>
</div>