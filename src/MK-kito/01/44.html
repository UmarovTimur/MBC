<div itemprop="articleBody" class="text">
  <div id="1"><sup><a href="https://www.kitobook.com/compare/book/01/44/1/" title="сравнение переводов, параллельные ссылки">1</a></sup> Aka–ukalar ketishga tayyorlanishdi. Yusuf qulboshisiga shunday ko‘rsatma berdi: “Bu odamlarning qoplarini ko‘tara oladigan qilib donga to‘ldir. Har birining qopiga kumushlarini qaytarib solib qo‘y.</div>
  <div id="2"><sup><a href="https://www.kitobook.com/compare/book/01/44/2/" title="сравнение переводов, параллельные ссылки">2</a></sup> Kenjasining qopi ichiga esa kumushlari bilan birga mening kumush qadahimni ham solib qo‘y.” Qulboshi hammasini Yusuf aytganday qildi.</div>
  <div id="3"><sup><a href="https://www.kitobook.com/compare/book/01/44/3/" title="сравнение переводов, параллельные ссылки">3</a></sup> Ertasiga tong yorishishi bilanoq, aka–ukalarni yuk ortilgan eshaklari bilan jo‘natib yuborishdi.</div>
  <div id="4"><sup><a href="https://www.kitobook.com/compare/book/01/44/4/" title="сравнение переводов, параллельные ссылки">4</a></sup> Ular hali shahardan uncha uzoqlashmagan ham edilarki, Yusuf qulboshisiga buyurdi: — Bor, anavi odamlarning izidan tush. Ularga yetib olganingdan keyin shunday deb ayt: “Nimaga yaxshilikka yomonlik qildingiz?</div>
  <div id="5"><sup><a href="https://www.kitobook.com/compare/book/01/44/5/" title="сравнение переводов, параллельные ссылки">5</a></sup> Xo‘jayinimning kumush qadahini o‘g‘irlaganingiz nimasi? Xo‘jayinim ichimlik ichish uchun, fol ochishda foydalanardi, axir! Qanday yomon ish qilib qo‘yibsizlar–a!”</div>
  <div id="6"><sup><a href="https://www.kitobook.com/compare/book/01/44/6/" title="сравнение переводов, параллельные ссылки">6</a></sup> Qulboshi aka–ukalarga yetib olib, o‘rgatilgan gaplarni aytdi.</div>
  <div id="7"><sup><a href="https://www.kitobook.com/compare/book/01/44/7/" title="сравнение переводов, параллельные ссылки">7</a></sup> — Nimaga bunday gaplarni gapiryapsiz?! — deb javob qaytarishdi ular. — Xudo saqlasin! Bu qullaringiz unaqa ish qilmaydi!</div>
  <div id="8"><sup><a href="https://www.kitobook.com/compare/book/01/44/8/" title="сравнение переводов, параллельные ссылки">8</a></sup> O‘zingiz o‘ylang, qoplarimizdan topib olgan kumushlarni Kan’ondan sizga qaytarib olib keldik–ku. Shunday ekan, biz xo‘jayiningizning uyidan kumush yoki oltin o‘g‘irlarmidik?!</div>
  <div id="9"><sup><a href="https://www.kitobook.com/compare/book/01/44/9/" title="сравнение переводов, параллельные ссылки">9</a></sup> Agar o‘sha narsa biz, qullaringizdan topilsa, mayli, o‘sha odam o‘ldirilsin. Qolganlarimiz hazrati oliylariga qul bo‘laylik.</div>
  <div id="10"><sup><a href="https://www.kitobook.com/compare/book/01/44/10/" title="сравнение переводов, параллельные ссылки">10</a></sup> — Mayli, men roziman, sizlar aytgancha bo‘la qolsin, — dedi qulboshi. — Kumush qadah kimdan topilsa, u menga qul bo‘ladi. Qolganlaringiz esa ozod bo‘lasizlar.</div>
  <div id="11"><sup><a href="https://www.kitobook.com/compare/book/01/44/11/" title="сравнение переводов, параллельные ссылки">11</a></sup> So‘ngra har biri tezda eshaklari ustidan qoplarini olib, ochdilar.</div>
  <div id="12"><sup><a href="https://www.kitobook.com/compare/book/01/44/12/" title="сравнение переводов, параллельные ссылки">12</a></sup> Yusufning qulboshisi to‘ng‘ichining qopidan boshlab kenjasining qopigacha titib chiqdi. Qadah Benyaminning qopidan chiqib qolsa bo‘ladimi!</div>
  <div id="13"><sup><a href="https://www.kitobook.com/compare/book/01/44/13/" title="сравнение переводов, параллельные ссылки">13</a></sup> Ular umidsizlikka tushib, qayg‘udan kiyimlarini yirtdilar. Eshaklariga yana yuklarini ortib, orqaga — shaharga qaytib keldilar.</div>
  <div id="14"><sup><a href="https://www.kitobook.com/compare/book/01/44/14/" title="сравнение переводов, параллельные ссылки">14</a></sup> Yahudo va aka–ukalar Yusufning uyiga kelishdi. Yusuf hali uyida ekan. Aka–ukalar Yusufning oldida o‘zlarini yerga otdilar.</div>
  <div id="15"><sup><a href="https://www.kitobook.com/compare/book/01/44/15/" title="сравнение переводов, параллельные ссылки">15</a></sup> — Bu qilganingiz nimasi? — deb so‘roqqa tutdi Yusuf ularni. — Menday bir odam fol ochib bilib olishimni bilmasmidingiz?!</div>
  <div id="16"><sup><a href="https://www.kitobook.com/compare/book/01/44/16/" title="сравнение переводов, параллельные ссылки">16</a></sup> — Janobi oliylariga nima ham derdik? Xudo bu qullaringizning qilgan jinoyatlarini fosh qildi. Endi o‘zimizni qanday himoya qila olardik?! Qanday qilib o‘zimizni oqlardik?! Janobi oliylari! Sizning qadahingiz ukamizning qopidan topilgan ekan, endi ukamiz bilan birga biz, hammamiz, sizga qul bo‘lishga tayyormiz.</div>
  <div id="17"><sup><a href="https://www.kitobook.com/compare/book/01/44/17/" title="сравнение переводов, параллельные ссылки">17</a></sup> — Yo‘q, Xudo saqlasin! Hecham bunday qilmayman! — dedi Yusuf. — Faqat qadahni o‘g‘irlagan odamgina menga qul bo‘ladi. Qolganlaringiz esa eson–omon otangizning oldiga qaytinglar.</div>
  <div id="18"><sup><a href="https://www.kitobook.com/compare/book/01/44/18/" title="сравнение переводов, параллельные ссылки">18</a></sup> Shunda Yahudo Yusufga yaqinroq kelib dedi: — Janobi oliylari! O‘zingiz fir’avn kabisiz. Men, siz, janoblariga, bir og‘iz so‘z aytsam, g‘azablanmang.</div>
  <div id="19"><sup><a href="https://www.kitobook.com/compare/book/01/44/19/" title="сравнение переводов, параллельные ссылки">19</a></sup> Siz bizdan: “Otangiz yoki ukangiz bormi?” deb so‘ragan edingiz.</div>
  <div id="20"><sup><a href="https://www.kitobook.com/compare/book/01/44/20/" title="сравнение переводов, параллельные ссылки">20</a></sup> Biz shunday deb javob berdik: “Ha, qari otamiz va kenja ukamiz ham bor, otamiz uni keksayganda ko‘rgan. Uning akasi esa o‘lgan, onasidan bir o‘zi yolg‘iz qolgan. Otamiz uni juda yaxshi ko‘radi.”</div>
  <div id="21"><sup><a href="https://www.kitobook.com/compare/book/01/44/21/" title="сравнение переводов, параллельные ссылки">21</a></sup> Keyin siz biz, qullaringizga: “O‘sha ukangizni mening oldimga olib kelinglar, uni o‘zim ko‘rayin– chi”, dedingiz.</div>
  <div id="22"><sup><a href="https://www.kitobook.com/compare/book/01/44/22/" title="сравнение переводов, параллельные ссылки">22</a></sup> Biz esa sizga: “Bola otasini tashlab kela olmaydi, agar tashlab kelsa, otasi o‘lib qolishi mumkin”, deb aytdik.</div>
  <div id="23"><sup><a href="https://www.kitobook.com/compare/book/01/44/23/" title="сравнение переводов, параллельные ссылки">23</a></sup> Keyin siz bizga: “Ukangizni olib kelmagunlaringizcha, ko‘zimga ko‘rinmanglar”, dedingiz.</div>
  <div id="24"><sup><a href="https://www.kitobook.com/compare/book/01/44/24/" title="сравнение переводов, параллельные ссылки">24</a></sup> Qulingiz — otamizning huzuriga qaytib borganimizda, sizning gaplaringizni unga aytdik.</div>
  <div id="25"><sup><a href="https://www.kitobook.com/compare/book/01/44/25/" title="сравнение переводов, параллельные ссылки">25</a></sup> Vaqti kelib, otamiz bizga: “Yana borib, o‘zimizga bir oz don sotib olib kelinglar”, dedi.</div>
  <div id="26"><sup><a href="https://www.kitobook.com/compare/book/01/44/26/" title="сравнение переводов, параллельные ссылки">26</a></sup> Lekin biz otamizga aytdikki: “O‘zimiz bora olmaymiz, agar kenja ukamiz biz bilan birga ketsagina, bora olamiz, ukamiz bormaguncha, biz o‘sha odamning ko‘ziga ko‘rina olmaymiz.”</div>
  <div id="27"><sup><a href="https://www.kitobook.com/compare/book/01/44/27/" title="сравнение переводов, параллельные ссылки">27</a></sup> Shunda otamiz bizga dedi: “Bilasizlarki, xotinim Rohiladan ikkita o‘g‘il qolgan edi.</div>
  <div id="28"><sup><a href="https://www.kitobook.com/compare/book/01/44/28/" title="сравнение переводов, параллельные ссылки">28</a></sup> Biridan ayrildim, uni shubhasiz, yirtqich hayvon tilka–pora qilib tashlagan. Uni o‘shandan keyin ko‘rmadim.</div>
  <div id="29"><sup><a href="https://www.kitobook.com/compare/book/01/44/29/" title="сравнение переводов, параллельные ссылки">29</a></sup> Agar bunisini ham mendan olib ketsalaringiz, u biror falokatga yo‘liqib qolsa, qariganimda meni qayg‘udan o‘liklar diyoriga kiritasizlar.”</div>
  <div id="30"><sup><a href="https://www.kitobook.com/compare/book/01/44/30/" title="сравнение переводов, параллельные ссылки">30</a></sup> Endi, janobi oliylari, men otamning oldiga bu bolani tashlab bora olmayman. Otamizning umri bu bolaning hayotiga bog‘liq.</div>
  <div id="31"><sup><a href="https://www.kitobook.com/compare/book/01/44/31/" title="сравнение переводов, параллельные ссылки">31</a></sup> Bola biz bilan yo‘qligini otamiz ko‘rgandan keyin, u o‘lib qoladi. Biz esa keksa otamizni qayg‘udan o‘liklar diyoriga tiqamiz.</div>
  <div id="32"><sup><a href="https://www.kitobook.com/compare/book/01/44/32/" title="сравнение переводов, параллельные ссылки">32</a></sup> Men, qulingiz, mana shu bola uchun otamga kafil bo‘lganman. Otamga: “Agar uni qo‘lingizga qaytarib olib kelib topshirmasam, umr bo‘yi sizning oldingizda aybdor bo‘lib qolay”, deb aytganman.</div>
  <div id="33"><sup><a href="https://www.kitobook.com/compare/book/01/44/33/" title="сравнение переводов, параллельные ссылки">33</a></sup> Iltimos qilaman, janobi oliylari, shu bolaning o‘rniga men sizga qul bo‘lib qolay, rad etmang. Bola akalari bilan birga qaytib ketaversin.</div>
  <div id="34"><sup><a href="https://www.kitobook.com/compare/book/01/44/34/" title="сравнение переводов, параллельные ссылки">34</a></sup> Agar bola men bilan birga ketmasa, otamning oldiga qaysi yuz bilan qaytib boraman?! Otamning boshiga tushadigan kulfatlarga qarab turishga bardosh berolmayman.</div>
</div>