<div itemprop="articleBody" class="text">
  <div id="1"><sup><a href="https://www.kitobook.com/compare/book/01/32/1/" title="сравнение переводов, параллельные ссылки">1</a></sup> Yoqub oila a’zolarini boshlab yo‘lda ketayotgan edi, Xudoning farishtalari unga duch kelib qoldi.</div>
  <div id="2"><sup><a href="https://www.kitobook.com/compare/book/01/32/2/" title="сравнение переводов, параллельные ссылки">2</a></sup> Yoqub ularni ko‘rib: “Bu Xudoning lashkargohi!” dedi. Shuning uchun bu joyga Moxanayim, deb nom berdi.</div>
  <div id="3"><sup><a href="https://www.kitobook.com/compare/book/01/32/3/" title="сравнение переводов, параллельные ссылки">3</a></sup> Yoqub borishidan oldin Seir, ya’ni Edom yurtida istiqomat qilayotgan akasi Esovga xabarchilarni yubordi.</div>
  <div id="4"><sup><a href="https://www.kitobook.com/compare/book/01/32/4/" title="сравнение переводов, параллельные ссылки">4</a></sup> Yoqub xabarchilarga shunday ko‘rsatma bergan edi: — Esov hazratlariga shunday deb aytinglar: “Qulingiz Yoqub aytmoqdaki, u shu paytgacha Lobonning xonadonida yashadi.</div>
  <div id="5"><sup><a href="https://www.kitobook.com/compare/book/01/32/5/" title="сравнение переводов, параллельные ссылки">5</a></sup> Endi mollar, eshaklar, qo‘y–echkilar, qul va cho‘rilarga ega bo‘ldi. Kelayotganidan sizni xabardor qilish uchun bizni xabarchi qilib yubordi. Uning umidi shuki, siz unga mehr–muruvvat ko‘rsatsangiz.”</div>
  <div id="6"><sup><a href="https://www.kitobook.com/compare/book/01/32/6/" title="сравнение переводов, параллельные ссылки">6</a></sup> Xabarchilar qaytib kelib, Yoqubga shunday dedilar: “Akangiz Esovning oldiga bordik. U sizni kutib olishga kelyapti, yonida to‘rt yuzta odami ham bor.”</div>
  <div id="7"><sup><a href="https://www.kitobook.com/compare/book/01/32/7/" title="сравнение переводов, параллельные ссылки">7</a></sup> Yoqub bu xabarni eshitdi–yu, qo‘rqib, vahimaga tushdi. Xonadonidagi odamlarini, qo‘y– echkilarini, mol podalarini, tuyalarini ikki qismga bo‘ldi.</div>
  <div id="8"><sup><a href="https://www.kitobook.com/compare/book/01/32/8/" title="сравнение переводов, параллельные ссылки">8</a></sup> U: “Agar Esov kelib, bitta qismni qirib tashlasa, narigi qismi qutulib omon qoladi–ku”, deb o‘yladi.</div>
  <div id="9"><sup><a href="https://www.kitobook.com/compare/book/01/32/9/" title="сравнение переводов, параллельные ссылки">9</a></sup> Keyin Yoqub ibodat qildi: — Ey, bobom Ibrohimning, otam Is’hoqning Xudosi! Ey, Egam! Menga: “O‘z yurtingga, qarindoshlaring oldiga qaytib bor, senga omad keltiraman”, deb va’da bergan eding.</div>
  <div id="10"><sup><a href="https://www.kitobook.com/compare/book/01/32/10/" title="сравнение переводов, параллельные ссылки">10</a></sup> Men, qulingga ko‘rsatgan sadoqatingga, inoyatingga loyiq emasman. Ilgari Iordan daryosini kechib o‘tganimda, tayog‘imdan boshqa hech narsam yo‘q edi. Endi oila a’zolarim ikki qo‘rg‘onni to‘ldiradigan bo‘ldi.</div>
  <div id="11"><sup><a href="https://www.kitobook.com/compare/book/01/32/11/" title="сравнение переводов, параллельные ссылки">11</a></sup> Iltijo qilaman, meni akam Esovning qo‘lidan qutqargin. U kelib, men bilan birga xotinlarimni, bolalarimni o‘ldiradi, deb qo‘rqaman.</div>
  <div id="12"><sup><a href="https://www.kitobook.com/compare/book/01/32/12/" title="сравнение переводов, параллельные ссылки">12</a></sup> Sen esa menga: “Senga omad keltiraman, sening naslingni dengizdagi qumdek ko‘paytiraman, ko‘pligidan naslingni sanab bo‘lmaydi”, deb va’da bergan eding. Iltijo qilaman, va’dangni yodingda tut.</div>
  <div id="13"><sup><a href="https://www.kitobook.com/compare/book/01/32/13/" title="сравнение переводов, параллельные ссылки">13</a></sup> Yoqub tunni o‘sha yerda — ibodat qilgan joyda o‘tkazdi. Keyin suruvidan akasi Esovga</div>
  <div id="14"><sup><a href="https://www.kitobook.com/compare/book/01/32/14/" title="сравнение переводов, параллельные ссылки">14</a></sup> ikki yuzta ona echki, yigirmata taka, ikki yuzta sovliq va yigirmata qo‘chqor,</div>
  <div id="15"><sup><a href="https://www.kitobook.com/compare/book/01/32/15/" title="сравнение переводов, параллельные ссылки">15</a></sup> o‘ttizta sog‘in tuyani bo‘taloqlari bilan, qirqta sigir va o‘nta buqa, yigirmata mocha eshak va o‘nta erkak eshakni hadya qilish uchun tanlab oldi.</div>
  <div id="16"><sup><a href="https://www.kitobook.com/compare/book/01/32/16/" title="сравнение переводов, параллельные ссылки">16</a></sup> Yoqub bu hayvonlarni podalarga bo‘lib, xizmatkorlariga topshirar ekan, ularga shunday dedi: — Mendan oldin yuringlar, har bir podaning orasida bo‘sh masofa qoldiringlar.</div>
  <div id="17"><sup><a href="https://www.kitobook.com/compare/book/01/32/17/" title="сравнение переводов, параллельные ссылки">17</a></sup> U eng oldingi podani haydab borayotgan xizmatkoriga shunday ko‘rsatma berdi: — Esov akam seni uchratib qolib: “Kimning xizmatkorisan? Qayerga ketyapsan? Oldingdagi poda kimniki?” deb so‘raganda,</div>
  <div id="18"><sup><a href="https://www.kitobook.com/compare/book/01/32/18/" title="сравнение переводов, параллельные ссылки">18</a></sup> sen: “Bu podalar qulingiz Yoqubniki, bularni siz, to‘ramga, hadya qilib yubordilar, o‘zi ham orqamizda kelyaptilar”, deb aytgin.</div>
  <div id="19"><sup><a href="https://www.kitobook.com/compare/book/01/32/19/" title="сравнение переводов, параллельные ссылки">19</a></sup> Yoqub podani haydab borayotgan ikkinchi, uchinchi, xullas, hamma xizmatkorlariga ham bir xil ko‘rsatma berib: — Esovni uchratib qolganingizda, o‘sha gaplarimni aytinglar, — dedi.</div>
  <div id="20"><sup><a href="https://www.kitobook.com/compare/book/01/32/20/" title="сравнение переводов, параллельные ссылки">20</a></sup> “Qulingiz Yoqub orqamizda kelyaptilar”, deb albatta aytinglar, — deb ta’kidladi. Chunki Yoqub: “O‘zimdan oldin yuborgan hadyalarim bilan Esov akamning ko‘nglini yumshataman, u bilan yuzma–yuz uchrashganimizda, meni kechirsa ajabmas”, deb umid qilayotgan edi.</div>
  <div id="21"><sup><a href="https://www.kitobook.com/compare/book/01/32/21/" title="сравнение переводов, параллельные ссылки">21</a></sup> Shunday qilib, Yoqub o‘zi borishidan oldin, hadyalarni jo‘natib yubordi va bu kechani chodir tikkan joyda o‘tkazdi.</div>
  <div id="22"><sup><a href="https://www.kitobook.com/compare/book/01/32/22/" title="сравнение переводов, параллельные ссылки">22</a></sup> O‘sha kuni tunda Yoqub o‘rnidan turdi. Ikkala xotinini, ikkala cho‘risini, o‘n bitta bolasini Yavoq daryosi kechuvidan o‘tkazdi.</div>
  <div id="23"><sup><a href="https://www.kitobook.com/compare/book/01/32/23/" title="сравнение переводов, параллельные ссылки">23</a></sup> Ular daryoning narigi qirg‘og‘iga o‘tib bo‘lganlaridan keyin, butun mol–mulkini ham o‘tkazdi.</div>
  <div id="24"><sup><a href="https://www.kitobook.com/compare/book/01/32/24/" title="сравнение переводов, параллельные ссылки">24</a></sup> Yoqub daryoning bu tomonida yolg‘iz o‘zi qoldi. O‘sha yerda bir odam bilan tong otguncha kurashdi.</div>
  <div id="25"><sup><a href="https://www.kitobook.com/compare/book/01/32/25/" title="сравнение переводов, параллельные ссылки">25</a></sup> O‘sha odam ko‘rdiki, Yoqubni mag‘lub qila olmas ekan. Bir payt u Yoqubning bo‘ksasiga bir urgan edi, soni bo‘g‘inidan chiqib ketdi.</div>
  <div id="26"><sup><a href="https://www.kitobook.com/compare/book/01/32/26/" title="сравнение переводов, параллельные ссылки">26</a></sup> — Meni qo‘yib yubor, tong otyapti, — dedi o‘sha odam. — Meni duo qilmasang, ketkizmayman, — hansirab dedi Yoqub.</div>
  <div id="27"><sup><a href="https://www.kitobook.com/compare/book/01/32/27/" title="сравнение переводов, параллельные ссылки">27</a></sup> — Isming kim? — deb so‘radi o‘sha odam. — Yoqub, — deb javob berdi u.</div>
  <div id="28"><sup><a href="https://www.kitobook.com/compare/book/01/32/28/" title="сравнение переводов, параллельные ссылки">28</a></sup> — Bundan keyin sening isming Yoqub emas, Isroil bo‘lsin, — dedi o‘sha odam. — Chunki sen Xudo va insonlar bilan olishib, g‘olib chiqding.</div>
  <div id="29"><sup><a href="https://www.kitobook.com/compare/book/01/32/29/" title="сравнение переводов, параллельные ссылки">29</a></sup> — Iltimos, ismingni ayt! — dedi Yoqub. — Nimaga Mening ismimni so‘rayapsan? — deb so‘radi o‘sha odam. Shunday dedi–yu, u Yoqubni duo qildi.</div>
  <div id="30"><sup><a href="https://www.kitobook.com/compare/book/01/32/30/" title="сравнение переводов, параллельные ссылки">30</a></sup> Yoqub: “Xudo bilan yuzma– yuz bo‘libman–u, hayotim saqlanib qolibdi– ya”, deb bu joyga Paniyol, deb nom berdi.</div>
  <div id="31"><sup><a href="https://www.kitobook.com/compare/book/01/32/31/" title="сравнение переводов, параллельные ссылки">31</a></sup> Yoqub Paniyoldan ketayotganda, quyosh chiqqan edi. Soni og‘riyotgani uchun, u oqsoqlanib yurardi.</div>
  <div id="32"><sup><a href="https://www.kitobook.com/compare/book/01/32/32/" title="сравнение переводов, параллельные ссылки">32</a></sup> O‘sha odam Yoqubning bo‘ksasiga urgani sababli, Isroil xalqi o‘sha tunda yuz bergan voqeaning xotiri uchun bugungacha son go‘shtini yemaydi.</div>
</div>