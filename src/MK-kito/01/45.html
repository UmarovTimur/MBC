<div itemprop="articleBody" class="text">
  <div id="1"><sup><a href="https://www.kitobook.com/compare/book/01/45/1/" title="сравнение переводов, параллельные ссылки">1</a></sup> Endi Yusuf ortiq chidab tura olmadi. U xizmatkorlariga: “Hamma huzurimdan chiqsin!” deb buyurdi. Yusuf o‘zini aka–ukalariga tanitganda, huzurida hech kim qolmagan edi.</div>
  <div id="2"><sup><a href="https://www.kitobook.com/compare/book/01/45/2/" title="сравнение переводов, параллельные ссылки">2</a></sup> U shunday qattiq yig‘ladiki, xonadonidagi Misrliklar eshitdi. Bu yangilik tezda fir’avnning saroyiga yetib bordi.</div>
  <div id="3"><sup><a href="https://www.kitobook.com/compare/book/01/45/3/" title="сравнение переводов, параллельные ссылки">3</a></sup> — Men Yusufman! — dedi u akalariga. — Otam hali ham hayot ekan–da? Lekin aka–ukalar Yusufning qarshisida dahshatga tushib, javob berishga tillari ojiz edi.</div>
  <div id="4"><sup><a href="https://www.kitobook.com/compare/book/01/45/4/" title="сравнение переводов, параллельные ссылки">4</a></sup> — Menga yaqinroq kelinglar! — dedi Yusuf. Aka–ukalari unga yaqinroq borishdi. — Men Yusufman! — dedi u yana, — sizlar Misrga sotgan ukangizman!</div>
  <div id="5"><sup><a href="https://www.kitobook.com/compare/book/01/45/5/" title="сравнение переводов, параллельные ссылки">5</a></sup> Meni bu yerga sotganingizdan g‘am chekmanglar, o‘zlaringizdan xafa ham bo‘lmanglar. Xudo shunday qildi. Xudo insonlar hayotini saqlab qolish uchun sizlardan oldin meni bu yerga jo‘natgan ekan.</div>
  <div id="6"><sup><a href="https://www.kitobook.com/compare/book/01/45/6/" title="сравнение переводов, параллельные ссылки">6</a></sup> Ikki yildirki, yurtda qahatchilik. Yana besh yil bu yurtda na yer haydaladi, na hosil bo‘ladi.</div>
  <div id="7"><sup><a href="https://www.kitobook.com/compare/book/01/45/7/" title="сравнение переводов, параллельные ссылки">7</a></sup> Xudo ana shunday g‘aroyib yo‘l bilan sizlarni va naslingizni qutqarib, omon qoldirish uchun sizlardan oldin meni yubordi.</div>
  <div id="8"><sup><a href="https://www.kitobook.com/compare/book/01/45/8/" title="сравнение переводов, параллельные ссылки">8</a></sup> Ha, meni bu yerga sizlar emas, Xudo yuborgan! Xudo meni fir’avnga maslahatchi, uning butun xonadoniga xo‘jayin, Misr yurti ustidan hokim qildi.</div>
  <div id="9"><sup><a href="https://www.kitobook.com/compare/book/01/45/9/" title="сравнение переводов, параллельные ссылки">9</a></sup> Tez bo‘linglar, otamning oldiga qaytib borib, unga shunday deb aytinglar: “O‘g‘lingiz Yusufni Xudo butun Misr ustidan hokim qilibdi. Kechiktirmay yo‘lga otlaning.</div>
  <div id="10"><sup><a href="https://www.kitobook.com/compare/book/01/45/10/" title="сравнение переводов, параллельные ссылки">10</a></sup> Siz Go‘shen yerlariga o‘rnashar ekansiz. O‘zingiz, bolalaringiz, nabiralaringiz, qo‘y–echkilaringiz, podalaringiz — hamma mol–mulkingiz bilan birga Yusufga yaqin joyda bo‘lasiz.</div>
  <div id="11"><sup><a href="https://www.kitobook.com/compare/book/01/45/11/" title="сравнение переводов, параллельные ссылки">11</a></sup> Sizga Yusuf qarab turar ekan. Hali oldimizda besh yil qahatchilik turibdi. O‘zingiz ham, xonadoningiz ham och qolmas ekan, chorvangiz ham och qolmas ekan.”</div>
  <div id="12"><sup><a href="https://www.kitobook.com/compare/book/01/45/12/" title="сравнение переводов, параллельные ссылки">12</a></sup> O‘zlaringiz ko‘rib turibsizlar, Benyamin, sen ham ko‘rib turibsan, sizlarga bu gaplarni aytayotgan haqiqatan men, Yusufman.</div>
  <div id="13"><sup><a href="https://www.kitobook.com/compare/book/01/45/13/" title="сравнение переводов, параллельные ссылки">13</a></sup> Misrda men qanchalik shon–shuhratga erishganimni, o‘z ko‘zlaringiz bilan ko‘rganingizni otamga aytinglar. Otamni tezlik bilan mening oldimga olib kelinglar.</div>
  <div id="14"><sup><a href="https://www.kitobook.com/compare/book/01/45/14/" title="сравнение переводов, параллельные ссылки">14</a></sup> Yusuf Benyaminni quchoqlab, bo‘yniga osilib, xursandlikdan yig‘lar, Benyamin ham yig‘lar edi.</div>
  <div id="15"><sup><a href="https://www.kitobook.com/compare/book/01/45/15/" title="сравнение переводов, параллельные ссылки">15</a></sup> So‘ng Yusuf yig‘laganicha, akalarini birma–bir quchoqlab o‘pdi. Endi akalari Yusuf bilan bemalol gaplasha boshladilar.</div>
  <div id="16"><sup><a href="https://www.kitobook.com/compare/book/01/45/16/" title="сравнение переводов, параллельные ссылки">16</a></sup> “Yusufning aka–ukalari kelibdi!” degan xabar tezda fir’avn saroyiga yetib bordi. Fir’avn va uning a’yonlari g‘oyatda xursand bo‘ldilar.</div>
  <div id="17"><sup><a href="https://www.kitobook.com/compare/book/01/45/17/" title="сравнение переводов, параллельные ссылки">17</a></sup> Fir’avn Yusufga dedi: — Aka–ukalaringga ayt, yuklarini ulovlariga ortib, Kan’onga qaytishsin.</div>
  <div id="18"><sup><a href="https://www.kitobook.com/compare/book/01/45/18/" title="сравнение переводов, параллельные ссылки">18</a></sup> Otangni, bola– chaqalarini olib, Misrga qaytib kelishsin. Men ularga yurtning eng yaxshi yerlarini beray. Ular bu yerda to‘kin–sochinlikda yashaydilar.</div>
  <div id="19"><sup><a href="https://www.kitobook.com/compare/book/01/45/19/" title="сравнение переводов, параллельные ссылки">19</a></sup> Akalaringga ayt, Misrdan aravalar olib ketishsin. Xotinlarini, bolalarini, otangni o‘sha aravalarda bu yerga olib kelishadi.</div>
  <div id="20"><sup><a href="https://www.kitobook.com/compare/book/01/45/20/" title="сравнение переводов, параллельные ссылки">20</a></sup> Qolib ketgan mol– mulklariga achinishmasin. Misrning eng yaxshi noz–ne’matlari ularnikidir.</div>
  <div id="21"><sup><a href="https://www.kitobook.com/compare/book/01/45/21/" title="сравнение переводов, параллельные ссылки">21</a></sup> Yoqubning o‘g‘illari aytilganday qildilar: fir’avnning ko‘rsatmasiga binoan, Yusuf ularga aravalar berdi. Shuningdek, ularga yo‘l uchun oziq–ovqat ham g‘amlab berdi.</div>
  <div id="22"><sup><a href="https://www.kitobook.com/compare/book/01/45/22/" title="сравнение переводов, параллельные ссылки">22</a></sup> Yusuf akalarining har biriga bir sidradan yangi kiyim–bosh, Benyaminga esa besh sidra kiyim–bosh va uch yuz bo‘lak kumush berdi.</div>
  <div id="23"><sup><a href="https://www.kitobook.com/compare/book/01/45/23/" title="сравнение переводов, параллельные ссылки">23</a></sup> Otamga, deb o‘nta eshakka Misrning eng yaxshi noz–ne’matlaridan, o‘nta eshakka don, otasi uchun yo‘lda yegani oziq– ovqat yuklab jo‘natdi.</div>
  <div id="24"><sup><a href="https://www.kitobook.com/compare/book/01/45/24/" title="сравнение переводов, параллельные ссылки">24</a></sup> Yusuf akalarini yo‘lga kuzatib qo‘ydi. Ular yo‘lga chiqayotganlarida Yusuf: “Yo‘lda janjallashib yurmanglar”, dedi.</div>
  <div id="25"><sup><a href="https://www.kitobook.com/compare/book/01/45/25/" title="сравнение переводов, параллельные ссылки">25</a></sup> Shunday qilib, ular Misrdan Kan’on yurtiga — otalari huzuriga qaytib keldilar.</div>
  <div id="26"><sup><a href="https://www.kitobook.com/compare/book/01/45/26/" title="сравнение переводов, параллельные ссылки">26</a></sup> “Yusuf tirik ekan! U butun Misr yurtining hokimi ekan!” deb aytishdi o‘g‘illari. Yoqub bu yangilikdan hang– mang bo‘lib qoldi, o‘g‘illarining gapiga ishonmadi.</div>
  <div id="27"><sup><a href="https://www.kitobook.com/compare/book/01/45/27/" title="сравнение переводов, параллельные ссылки">27</a></sup> Lekin o‘g‘illari Yoqubga Yusufning hamma gaplarini aytib bo‘lib, “Otamni Misrga olib kelinglar”, deb Yusuf yuborgan aravalarni ko‘rganda, Yoqubning ruhi tetiklashdi.</div>
  <div id="28"><sup><a href="https://www.kitobook.com/compare/book/01/45/28/" title="сравнение переводов, параллельные ссылки">28</a></sup> — Xudoga shukr, o‘g‘lim Yusuf tirik ekan, menga shuning o‘zi kifoya, — dedi Yoqub, — o‘lmasimdan burun borib uni ko‘rib qolay.</div>
</div>