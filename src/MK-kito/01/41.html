<div itemprop="articleBody" class="text">
  <div id="1"><sup><a href="https://www.kitobook.com/compare/book/01/41/1/" title="сравнение переводов, параллельные ссылки">1</a></sup> Oradan ikki yil o‘tdi. Bir kuni Misr fir’avni tush ko‘rdi. Tushida u Nil daryosi bo‘yida turgan emish.</div>
  <div id="2"><sup><a href="https://www.kitobook.com/compare/book/01/41/2/" title="сравнение переводов, параллельные ссылки">2</a></sup> Bir payt daryodan yettita boqilgan, semiz sigir chiqib, qirg‘oqdagi o‘tlarni yeya boshlabdi.</div>
  <div id="3"><sup><a href="https://www.kitobook.com/compare/book/01/41/3/" title="сравнение переводов, параллельные ссылки">3</a></sup> So‘ngra daryodan yana yettita sigir chiqibdi. Bu sigirlar juda ham xunuk, oriq ekan. Bular semiz sigirlarning yoniga kelib turibdi.</div>
  <div id="4"><sup><a href="https://www.kitobook.com/compare/book/01/41/4/" title="сравнение переводов, параллельные ссылки">4</a></sup> Bir vaqt oriq sigirlar semiz sigirlarni yeb qo‘yibdi! Shundan keyin fir’avn uyg‘onib ketdi.</div>
  <div id="5"><sup><a href="https://www.kitobook.com/compare/book/01/41/5/" title="сравнение переводов, параллельные ссылки">5</a></sup> So‘ngra u yana uxlab qoldi va boshqa tush ko‘rdi. Tushida bitta bug‘doy poyasida yettita to‘liq, pishgan boshoq o‘sgan emish.</div>
  <div id="6"><sup><a href="https://www.kitobook.com/compare/book/01/41/6/" title="сравнение переводов, параллельные ссылки">6</a></sup> Keyin o‘sha poyada yana yettita boshoq o‘sib chiqibdi. Bu boshoqlar sahro shamolida qovjirab, puchayib ketgan ekan.</div>
  <div id="7"><sup><a href="https://www.kitobook.com/compare/book/01/41/7/" title="сравнение переводов, параллельные ссылки">7</a></sup> Birdan puchaygan boshoqlar yettita pishgan, to‘liq boshoqni yutib yuboribdi! Fir’avn yana uyg‘onib ketdi. Bu tushi ekan.</div>
  <div id="8"><sup><a href="https://www.kitobook.com/compare/book/01/41/8/" title="сравнение переводов, параллельные ссылки">8</a></sup> Fir’avn saharda ko‘rgan tushini o‘ylab, ko‘ngli juda g‘ash bo‘ldi. “Tushim nimadan darak berar ekan”, deb juda xavotirlandi. Shu boisdan Misrdagi jamiki sehrgarlarni va donishmandlarni chaqirtirdi. Fir’avn ularga ko‘rgan tushini aytib berdi. Lekin ularning birontasi fir’avnning tushini ta’bir qilib bera olmadi.</div>
  <div id="9"><sup><a href="https://www.kitobook.com/compare/book/01/41/9/" title="сравнение переводов, параллельные ссылки">9</a></sup> Shu orada fir’avnning soqiysi so‘z oldi: — Bugun ayblarimni e’tirof etishimga to‘g‘ri keladi.</div>
  <div id="10"><sup><a href="https://www.kitobook.com/compare/book/01/41/10/" title="сравнение переводов, параллельные ссылки">10</a></sup> Janobi oliylari! Siz birmuncha vaqt oldin novvoy bilan mendan g‘azablanib, bizni qo‘riqchilar boshlig‘ining uyidagi zindonga tashlagan edingiz.</div>
  <div id="11"><sup><a href="https://www.kitobook.com/compare/book/01/41/11/" title="сравнение переводов, параллельные ссылки">11</a></sup> Novvoy bilan men bir kuni kechasi tush ko‘ribmiz. Ikkovimizning tushimizning o‘ziga xos ma’nosi bor edi.</div>
  <div id="12"><sup><a href="https://www.kitobook.com/compare/book/01/41/12/" title="сравнение переводов, параллельные ссылки">12</a></sup> Biz bilan zindonda bir ibroniy yigiti ham yotgan edi. U qo‘riqchilar boshlig‘ining xizmatkori edi. Biz o‘sha ibroniy yigitiga tushimizni aytganimizda, har birimizning tushimizni ta’bir qilib berdi.</div>
  <div id="13"><sup><a href="https://www.kitobook.com/compare/book/01/41/13/" title="сравнение переводов, параллельные ссылки">13</a></sup> Hammasi o‘sha ibroniy yigiti aytganday bo‘ldi. Men oldingi mansabimga qaytdim, novvoyni esa tik o‘rnatilgan xodaga qoqishdi.</div>
  <div id="14"><sup><a href="https://www.kitobook.com/compare/book/01/41/14/" title="сравнение переводов, параллельные ссылки">14</a></sup> Fir’avn Yusufga odam yubordi. Yusuf zudlik bilan zindondan chiqarildi. U soqolini olib, kiyimlarini o‘zgartirdi–da, fir’avnning huzuriga keldi.</div>
  <div id="15"><sup><a href="https://www.kitobook.com/compare/book/01/41/15/" title="сравнение переводов, параллельные ссылки">15</a></sup> — O‘tgan kechasi men tush ko‘rdim, — deb gap boshladi fir’avn Yusufga. — Lekin hech kim tushimni ta’bir qilib bera olmadi. Eshitishimcha, sen tushlarni ta’birlay olar ekansan. Shu sababdan seni chaqirtirgan edim.</div>
  <div id="16"><sup><a href="https://www.kitobook.com/compare/book/01/41/16/" title="сравнение переводов, параллельные ссылки">16</a></sup> — Janobi oliylari, men o‘zim tushingizni ta’birlay olmayman, — deb javob berdi Yusuf. — To‘g‘ri javobni sizga Xudo beradi.</div>
  <div id="17"><sup><a href="https://www.kitobook.com/compare/book/01/41/17/" title="сравнение переводов, параллельные ссылки">17</a></sup> Shundan keyin fir’avn Yusufga tushini aytdi: — Tushimda Nil daryosi bo‘yida turgan emishman.</div>
  <div id="18"><sup><a href="https://www.kitobook.com/compare/book/01/41/18/" title="сравнение переводов, параллельные ссылки">18</a></sup> Bir payt daryodan yettita boqilgan, semiz sigir chiqib, qirg‘oqdagi o‘tlarni yeya boshlabdi.</div>
  <div id="19"><sup><a href="https://www.kitobook.com/compare/book/01/41/19/" title="сравнение переводов, параллельные ссылки">19</a></sup> So‘ngra daryodan yana yettita sigir chiqibdi. Bu sigirlar juda ham xunuk, oriq ekan. Bunaqangi xunuk sigirni butun Misr yurtida ko‘rmagan edim.</div>
  <div id="20"><sup><a href="https://www.kitobook.com/compare/book/01/41/20/" title="сравнение переводов, параллельные ссылки">20</a></sup> Bir vaqt oriq, xunuk sigirlar daryodan oldin chiqqan semiz sigirlarni yeb qo‘yibdi.</div>
  <div id="21"><sup><a href="https://www.kitobook.com/compare/book/01/41/21/" title="сравнение переводов, параллельные ссылки">21</a></sup> Xunuk sigirlar semiz sigirlarni yegandan keyin ham, ular hech narsa yemaganday xunukligicha turaverdilar. Shundan keyin uyg‘onib ketibman.</div>
  <div id="22"><sup><a href="https://www.kitobook.com/compare/book/01/41/22/" title="сравнение переводов, параллельные ссылки">22</a></sup> So‘ngra yana uxlab qolib, boshqa tush ko‘ribman. Tushimda bitta bug‘doy poyasida yettita to‘liq, pishgan boshoq o‘sgan emish.</div>
  <div id="23"><sup><a href="https://www.kitobook.com/compare/book/01/41/23/" title="сравнение переводов, параллельные ссылки">23</a></sup> Keyin o‘sha poyada yana yettita boshoq o‘sib chiqibdi. Bu boshoqlar sahro shamolida so‘lib, qovjirab, puchayib ketgan ekan.</div>
  <div id="24"><sup><a href="https://www.kitobook.com/compare/book/01/41/24/" title="сравнение переводов, параллельные ссылки">24</a></sup> Birdan puchaygan boshoqlar yettita pishgan, to‘liq boshoqni yutib yuboribdi! Men tushimni sehrgarlarimga aytgan edim, lekin birontasi ham ma’nosini aytib bera olmadi.</div>
  <div id="25"><sup><a href="https://www.kitobook.com/compare/book/01/41/25/" title="сравнение переводов, параллельные ссылки">25</a></sup> — Fir’avn janobi oliylarining ikkala tushining ma’nosi ham birdir, — dedi Yusuf fir’avnga. — Xudo nima qilmoqchi ekanini fir’avnimizga ayon etibdi.</div>
  <div id="26"><sup><a href="https://www.kitobook.com/compare/book/01/41/26/" title="сравнение переводов, параллельные ссылки">26</a></sup> Yettita semiz sigir va yettita to‘liq boshoq yetti yil deganidir, bularning ma’nosi birdir. Shu yillari farovonlik bo‘ladi.</div>
  <div id="27"><sup><a href="https://www.kitobook.com/compare/book/01/41/27/" title="сравнение переводов, параллельные ссылки">27</a></sup> Yettita ozg‘in, xunuk sigir bilan yettita puchaygan boshoq ham yetti yil deganidir. Shu yillari qahatchilik bo‘ladi.</div>
  <div id="28"><sup><a href="https://www.kitobook.com/compare/book/01/41/28/" title="сравнение переводов, параллельные ссылки">28</a></sup> Fir’avn janoblari! Aytganimday, Xudo nima qilmoqchi ekanini sizga ko‘rsatibdi.</div>
  <div id="29"><sup><a href="https://www.kitobook.com/compare/book/01/41/29/" title="сравнение переводов, параллельные ссылки">29</a></sup> Butun Misr yurtida yetti yil davomida hosil nihoyatda mo‘l bo‘ladi.</div>
  <div id="30"><sup><a href="https://www.kitobook.com/compare/book/01/41/30/" title="сравнение переводов, параллельные ссылки">30</a></sup> Lekin shundan keyin yetti yil davomida shunday dahshatli qahatchilik bo‘ladiki, Misrda oldingi farovonlik yillari unutilib ketadi. Qahatchilik yurtni xarob qiladi.</div>
  <div id="31"><sup><a href="https://www.kitobook.com/compare/book/01/41/31/" title="сравнение переводов, параллельные ссылки">31</a></sup> Qahatchilik nihoyatda og‘ir bo‘lganidan, odamlar xotirasidan farovonlik davri tamomila o‘chib ketadi.</div>
  <div id="32"><sup><a href="https://www.kitobook.com/compare/book/01/41/32/" title="сравнение переводов, параллельные ссылки">32</a></sup> Fir’avn janoblari ikki marta tush ko‘rganlarining ma’noosi shuki, bu ish muqarrar yuz berishini Xudo ta’kidlayapti, Xudo buni yaqin orada amalga oshiradi.</div>
  <div id="33"><sup><a href="https://www.kitobook.com/compare/book/01/41/33/" title="сравнение переводов, параллельные ссылки">33</a></sup> Shuning uchun, fir’avn janoblari, siz aql–idrokli, dono bir odamni tanlab olib, Misr yurti ustidan tayinlang.</div>
  <div id="34"><sup><a href="https://www.kitobook.com/compare/book/01/41/34/" title="сравнение переводов, параллельные ссылки">34</a></sup> Yana yurt ustidan nazoratchilar tayin qiling. O‘sha nazoratchilar hosildor yetti yil davomida Misr yurtidagi butun hosilning beshdan bir qismini olsinlar.</div>
  <div id="35"><sup><a href="https://www.kitobook.com/compare/book/01/41/35/" title="сравнение переводов, параллельные ссылки">35</a></sup> Ularga farmon bering: farovonlik yillari davomida ular don g‘amlashsin, sizning nazoratingiz ostida shaharlarda don yig‘ib, qo‘riqlashsin.</div>
  <div id="36"><sup><a href="https://www.kitobook.com/compare/book/01/41/36/" title="сравнение переводов, параллельные ссылки">36</a></sup> Shu yo‘l bilan yetti yil qahatchilik davrida oziq–ovqat bo‘lsin, deb don g‘amlanib turadi. Aks holda qahatchilik shubhasiz yurtni xarob qiladi, butun xalq halok bo‘ladi.</div>
  <div id="37"><sup><a href="https://www.kitobook.com/compare/book/01/41/37/" title="сравнение переводов, параллельные ссылки">37</a></sup> Yusufning maslahati fir’avnga ham, uning barcha a’yonlariga ham juda ma’qul keldi.</div>
  <div id="38"><sup><a href="https://www.kitobook.com/compare/book/01/41/38/" title="сравнение переводов, параллельные ссылки">38</a></sup> Fir’avn a’yonlariga: “Biz Yusufdan boshqa Xudoning Ruhi boshqaradigan birorta odamni topa olarmidik”, deb aytdi.</div>
  <div id="39"><sup><a href="https://www.kitobook.com/compare/book/01/41/39/" title="сравнение переводов, параллельные ссылки">39</a></sup> Shu boisdan Yusufga: — Xudo bularning hammasini senga ayon qilgan ekan, bu yurtda eng aql–idrokli, dono odam sensan, — dedi.</div>
  <div id="40"><sup><a href="https://www.kitobook.com/compare/book/01/41/40/" title="сравнение переводов, параллельные ссылки">40</a></sup> — Men seni o‘zimga vazir qilib tayinlayman, butun xalqim sening buyrug‘ingga itoat etadi. Men sendan faqat taxtim bilan ustunman, xolos.</div>
  <div id="41"><sup><a href="https://www.kitobook.com/compare/book/01/41/41/" title="сравнение переводов, параллельные ссылки">41</a></sup> Fir’avn yana Yusufga: — Mana, seni butun Misr yurti ustidan hokim qilib tayinladim, — dedi.</div>
  <div id="42"><sup><a href="https://www.kitobook.com/compare/book/01/41/42/" title="сравнение переводов, параллельные ссылки">42</a></sup> So‘ng fir’avn o‘zining muhr uzugini barmog‘idan chiqarib, Yusufning barmog‘iga taqib qo‘ydi. U Yusufga shohona liboslar kiygizib, bo‘yniga oltin zanjir taqib qo‘ydi.</div>
  <div id="43"><sup><a href="https://www.kitobook.com/compare/book/01/41/43/" title="сравнение переводов, параллельные ссылки">43</a></sup> Fir’avn Yusufga o‘ng qo‘l vazir sifatida izvoshini ham taqdim qildi. Yusuf qayerga bormasin, odamlarga: “Tiz cho‘kinglar!” degan buyruq berilardi. Shunday qilib, fir’avn Yusufni butun Misr yurti ustidan hokim qildi.</div>
  <div id="44"><sup><a href="https://www.kitobook.com/compare/book/01/41/44/" title="сравнение переводов, параллельные ссылки">44</a></sup> Fir’avn Yusufga yana shunday dedi: — Men fir’avn bo‘lsam ham, butun Misr yurtida biron kimsa sening ijozatingsiz hatto miq etolmaydi.</div>
  <div id="45"><sup><a href="https://www.kitobook.com/compare/book/01/41/45/" title="сравнение переводов, параллельные ссылки">45</a></sup> Fir’avn Yusufga Zofnat–Paniyox, deb ism qo‘ydi va On shahri ruhoniysi Po‘tiferoning qizi Osanatni olib berdi. Shunday qilib, Yusuf butun Misr yurtida hokim bo‘lib qoldi.</div>
  <div id="46"><sup><a href="https://www.kitobook.com/compare/book/01/41/46/" title="сравнение переводов, параллельные ссылки">46</a></sup> Yusuf Misr fir’avni xizmatiga kirgan paytda, o‘ttiz yoshda edi. Yusuf fir’avn saroyidan chiqib, butun Misr yurtini kezib chiqardi.</div>
  <div id="47"><sup><a href="https://www.kitobook.com/compare/book/01/41/47/" title="сравнение переводов, параллельные ссылки">47</a></sup> Yetti yil farovonlik davrda yer mo‘l–ko‘l hosil berdi.</div>
  <div id="48"><sup><a href="https://www.kitobook.com/compare/book/01/41/48/" title="сравнение переводов, параллельные ссылки">48</a></sup> Shu yillar davomida Yusuf Misrda yetishtirilgan hosildan bir qismini olib, shaharlarda don g‘amladi. Xususan har bir shahar atrofidagi dalalardan o‘sha shaharga don yig‘ilardi.</div>
  <div id="49"><sup><a href="https://www.kitobook.com/compare/book/01/41/49/" title="сравнение переводов, параллельные ссылки">49</a></sup> Yusuf shunchalik ko‘p don g‘amladiki, dengizdagi qumdek ko‘p edi. Shuning uchun donni o‘lchamay qo‘ydi. Don behisob darajada ko‘p edi.</div>
  <div id="50"><sup><a href="https://www.kitobook.com/compare/book/01/41/50/" title="сравнение переводов, параллельные ссылки">50</a></sup> Qahatchilik yillari boshlanishidan oldin, Yusuf xotini Osanatdan ikki o‘g‘il ko‘rdi.</div>
  <div id="51"><sup><a href="https://www.kitobook.com/compare/book/01/41/51/" title="сравнение переводов, параллельные ссылки">51</a></sup> Yusuf: “Qayg‘ularimni va otam xonadonini Xudo esimdan chiqardi”, deb to‘ng‘ich o‘g‘lining ismini Manashe qo‘ydi.</div>
  <div id="52"><sup><a href="https://www.kitobook.com/compare/book/01/41/52/" title="сравнение переводов, параллельные ссылки">52</a></sup> Ikkinchi o‘g‘lining ismini Efrayim qo‘ydi. “Chunki, — dedi Yusuf, — men azob–uqubat tortgan yurtda Xudo meni barakali qildi.”</div>
  <div id="53"><sup><a href="https://www.kitobook.com/compare/book/01/41/53/" title="сравнение переводов, параллельные ссылки">53</a></sup> Nihoyat, hosildor yetti yil ham tugadi.</div>
  <div id="54"><sup><a href="https://www.kitobook.com/compare/book/01/41/54/" title="сравнение переводов, параллельные ссылки">54</a></sup> Yusuf ta’bir qilganday, yetti yillik qahatchilik boshlandi. Atrofdagi hamma yurtlarda don tanqis bo‘lib, Misr yurtidagina non bor edi.</div>
  <div id="55"><sup><a href="https://www.kitobook.com/compare/book/01/41/55/" title="сравнение переводов, параллельные ссылки">55</a></sup> Oxiri, Misr yurtida ham ocharchilik boshlandi. Misr xalqi non so‘rab fir’avnga yolvordi. Fir’avn esa xalqqa: “Yusufga boringlar, u nima desa, shuni qilinglar”, dedi.</div>
  <div id="56"><sup><a href="https://www.kitobook.com/compare/book/01/41/56/" title="сравнение переводов, параллельные ссылки">56</a></sup> Qahatchilik kuchayib, butun yurtga yoyilgach, Yusuf hamma omborxonalarning eshiklarini ochib, Misrliklarga don sota boshladi.</div>
  <div id="57"><sup><a href="https://www.kitobook.com/compare/book/01/41/57/" title="сравнение переводов, параллельные ссылки">57</a></sup> Butun dunyo bo‘ylab qahatchilik kuchayib borar, shuning uchun atrofdagi yurtlarning xalqlari Yusufdan don sotib olgani Misrga kelishardi.</div>
</div>