<div itemprop="articleBody" class="text">
  <div id="1"><sup><a href="https://www.kitobook.com/compare/book/01/42/1/" title="сравнение переводов, параллельные ссылки">1</a></sup> Yoqub: “Misrda don bor ekan”, deb eshitgach, o‘g‘illariga dedi: — Bir–birlaringizga termulib o‘tiraverasizlarmi?</div>
  <div id="2"><sup><a href="https://www.kitobook.com/compare/book/01/42/2/" title="сравнение переводов, параллельные ссылки">2</a></sup> Misrda don bor ekan, deb eshitdim. Boringlar, o‘zimizga don sotib olib kelinglar, tag‘in ochlikdan o‘lib ketmaylik.</div>
  <div id="3"><sup><a href="https://www.kitobook.com/compare/book/01/42/3/" title="сравнение переводов, параллельные ссылки">3</a></sup> Shunday qilib, Yusufning o‘nta akasi don sotib olgani Misrga ketishdi.</div>
  <div id="4"><sup><a href="https://www.kitobook.com/compare/book/01/42/4/" title="сравнение переводов, параллельные ссылки">4</a></sup> Lekin Yoqub Yusufning ukasi Benyaminni o‘g‘illari bilan birga yubormadi. “Benyamin ham biror falokatga yo‘liqmasin”, deb qo‘rqardi.</div>
  <div id="5"><sup><a href="https://www.kitobook.com/compare/book/01/42/5/" title="сравнение переводов, параллельные ссылки">5</a></sup> Shunday qilib, Yoqubning o‘g‘illari don sotib olgani kelgan boshqa odamlar bilan birga Misrga kelishdi. Chunki Kan’on yurtiga ham ocharchilik yetib kelgandi.</div>
  <div id="6"><sup><a href="https://www.kitobook.com/compare/book/01/42/6/" title="сравнение переводов, параллельные ссылки">6</a></sup> Yusuf bu paytda butun Misr ustidan hokim bo‘lgani uchun, yurt xalqiga don sotar edi. Yusufning akalari kelib, boshlari yerga tekkuday bo‘lib, unga ta’zim qilishdi.</div>
  <div id="7"><sup><a href="https://www.kitobook.com/compare/book/01/42/7/" title="сравнение переводов, параллельные ссылки">7</a></sup> Yusuf akalarini ko‘riboq, darrov tanidi. Lekin Yusuf ularga xuddi notanishlarday muomala qildi: — Qayerdan keldingiz? — deb dag‘allik bilan so‘radi Yusuf ulardan. — Kan’on yurtidan, don sotib olgani keldik, — deb javob berishdi ular.</div>
  <div id="8"><sup><a href="https://www.kitobook.com/compare/book/01/42/8/" title="сравнение переводов, параллельные ссылки">8</a></sup> Yusuf akalarini tanigan bo‘lsa ham, akalari Yusufni tanimadilar.</div>
  <div id="9"><sup><a href="https://www.kitobook.com/compare/book/01/42/9/" title="сравнение переводов, параллельные ссылки">9</a></sup> Yusuf akalari to‘g‘risida ancha yillar oldin ko‘rgan tushlarini esladi. Yusuf ularga: — Sizlar josussizlar! — dedi. — Sizlar bu yurtning zaif tomonlarini bilish uchun kelgansizlar.</div>
  <div id="10"><sup><a href="https://www.kitobook.com/compare/book/01/42/10/" title="сравнение переводов, параллельные ссылки">10</a></sup> Yo‘q, hazrati oliylari! Bu qullaringiz faqat don sotib olgani kelishgan! — deb javob berdilar akalari.</div>
  <div id="11"><sup><a href="https://www.kitobook.com/compare/book/01/42/11/" title="сравнение переводов, параллельные ссылки">11</a></sup> — Biz hammamiz bir odamning farzandlarimiz, to‘g‘ri odamlarmiz. Bu qullaringiz hech qachon josuslik qilishmagan!</div>
  <div id="12"><sup><a href="https://www.kitobook.com/compare/book/01/42/12/" title="сравнение переводов, параллельные ссылки">12</a></sup> — Yo‘q! Sizlar bu yurtning zaif tomonlarini bilish uchun kelgansizlar! — dedi Yusuf.</div>
  <div id="13"><sup><a href="https://www.kitobook.com/compare/book/01/42/13/" title="сравнение переводов, параллельные ссылки">13</a></sup> — Biz, qullaringiz, o‘n ikkita aka–ukamiz, otamiz Kan’on yurtida, — deyishdi ular. — Eng kichik ukamiz u yerda otamiz bilan qoldi. Bitta ukamiz esa nobud bo‘lgan.</div>
  <div id="14"><sup><a href="https://www.kitobook.com/compare/book/01/42/14/" title="сравнение переводов, параллельные ссылки">14</a></sup> — Sizlar josussizlar dedimmi, josussizlar! — deya gapida turib oldi Yusuf.</div>
  <div id="15"><sup><a href="https://www.kitobook.com/compare/book/01/42/15/" title="сравнение переводов, параллельные ссылки">15</a></sup> — Endi aytganlaringizni tekshirib ko‘raman. Fir’avnning nomini o‘rtaga qo‘yib qasam ichamanki, agar eng kichik ukangiz bu yerga kelmasa, sizlar Misrdan ketmaysizlar.</div>
  <div id="16"><sup><a href="https://www.kitobook.com/compare/book/01/42/16/" title="сравнение переводов, параллельные ссылки">16</a></sup> Sizlardan bittangiz borib, ukangizni olib kelasizlar, qolganlaringiz zindonda yotib turasizlar. Aytganlaringiz to‘g‘rimi, yo‘qmi, tekshiriladi. Agar to‘g‘ri bo‘lmasa, fir’avnning nomini o‘rtaga qo‘yib qasam ichamanki, sizlar shubhasiz josus bo‘lib chiqasizlar.</div>
  <div id="17"><sup><a href="https://www.kitobook.com/compare/book/01/42/17/" title="сравнение переводов, параллельные ссылки">17</a></sup> Yusuf ularning hammasini uch kun zindonga qamab qo‘ydi.</div>
  <div id="18"><sup><a href="https://www.kitobook.com/compare/book/01/42/18/" title="сравнение переводов, параллельные ссылки">18</a></sup> Uchinchi kuni Yusuf ularga dedi: — Men Xudodan qo‘rqadigan odamman. Agar mening aytganlarimni qilsangiz, tirik qolasizlar.</div>
  <div id="19"><sup><a href="https://www.kitobook.com/compare/book/01/42/19/" title="сравнение переводов, параллельные ссылки">19</a></sup> Agar to‘g‘ri odamlar bo‘lsalaringiz, bittangiz zindonda qolasiz, qolganlaringiz esa och qolgan oilalaringiz uchun don olib, uylaringizga ketishlaringiz mumkin.</div>
  <div id="20"><sup><a href="https://www.kitobook.com/compare/book/01/42/20/" title="сравнение переводов, параллельные ссылки">20</a></sup> Kichik ukangizni mening oldimga olib kelasizlar. Shu yo‘l bilan sizlarning so‘zlaringizni tekshirib ko‘raman. Gaplaringiz to‘g‘ri bo‘lsa, sizlarga shafqat qilaman. Hammalari bu gapga rozi bo‘lishdi.</div>
  <div id="21"><sup><a href="https://www.kitobook.com/compare/book/01/42/21/" title="сравнение переводов, параллельные ссылки">21</a></sup> Ular bir– birlariga gapira boshladi: “Mana, ukamizga nima qilgan bo‘lsak, endi jazosini tortyapmiz. U qanchalar azoblanganini ko‘zimiz bilan ko‘rib, yolvorishlarini eshitganimizda ham, quloq solmagan edik. Shu sababdan bu azoblar o‘zimizning boshimizga ham keldi.”</div>
  <div id="22"><sup><a href="https://www.kitobook.com/compare/book/01/42/22/" title="сравнение переводов, параллельные ссылки">22</a></sup> Shunda Ruben ularga dedi: — Bolaga zarar yetkazmanglar, deb aytmaganmidim?! Lekin sizlar gapimga quloq solmadingiz. Mana endi uning qoni bizni tutadi.</div>
  <div id="23"><sup><a href="https://www.kitobook.com/compare/book/01/42/23/" title="сравнение переводов, параллельные ссылки">23</a></sup> Yusuf shu yerda turgan edi. Aka–ukalar: “Gapimizni mana bu odam tushunadi”, deb xayollariga ham keltirmasdilar. Chunki Yusuf akalari bilan tilmoch orqali gaplashardi.</div>
  <div id="24"><sup><a href="https://www.kitobook.com/compare/book/01/42/24/" title="сравнение переводов, параллельные ссылки">24</a></sup> Yusuf akalarining oldidan ketib, yig‘ladi. Bir oz o‘zini bosib olgach, qaytib kelib, ular bilan gaplashdi. So‘ng ularning orasidan Shimo‘nni ajratib oldi va ularning ko‘zi oldida bog‘latdi.</div>
  <div id="25"><sup><a href="https://www.kitobook.com/compare/book/01/42/25/" title="сравнение переводов, параллельные ссылки">25</a></sup> Shundan keyin Yusuf xizmatkorlariga shunday buyruq berdi: “Bu odamlarning qoplarini donga to‘ldirib beringlar. Har birining kumushlarini[302] qopiga qaytarib solib qo‘yinglar, ularga yo‘l uchun kerakli oziq–ovqat beringlar.” Hammasi Yusuf buyurganday bo‘ldi.</div>
  <div id="26"><sup><a href="https://www.kitobook.com/compare/book/01/42/26/" title="сравнение переводов, параллельные ссылки">26</a></sup> Aka–ukalar donlarni eshaklariga yuklab, yo‘lga tushdilar.</div>
  <div id="27"><sup><a href="https://www.kitobook.com/compare/book/01/42/27/" title="сравнение переводов, параллельные ссылки">27</a></sup> Kechasi bir joyda tunagani to‘xtadilar. Ulardan biri qopini ochib, eshagiga yem olmoqchi bo‘lgan edi, qarasa, qop ichida kumushlari turibdi!</div>
  <div id="28"><sup><a href="https://www.kitobook.com/compare/book/01/42/28/" title="сравнение переводов, параллельные ссылки">28</a></sup> U aka–ukalariga: “Qaranglar! Mana kumushlarim! Qopimning ichida ekan!” deb hayratlandi. Shunda ularning yuraklari qinidan chiqquday bo‘lib qaltirab, bir–birlariga: “Obbo, bunisi Xudoning bizga nima qilgani ekan”, der edilar.</div>
  <div id="29"><sup><a href="https://www.kitobook.com/compare/book/01/42/29/" title="сравнение переводов, параллельные ссылки">29</a></sup> Ular Kan’on yurtiga — otalari huzuriga qaytib kelganlaridan keyin, boshlaridan o‘tgan hamma voqealarni unga aytib berdilar:</div>
  <div id="30"><sup><a href="https://www.kitobook.com/compare/book/01/42/30/" title="сравнение переводов, параллельные ссылки">30</a></sup> — O‘sha yurtning hokimi biz bilan juda qo‘pol gaplashdi, bizni, josussizlar, dedi.</div>
  <div id="31"><sup><a href="https://www.kitobook.com/compare/book/01/42/31/" title="сравнение переводов, параллельные ссылки">31</a></sup> Lekin biz to‘g‘ri odam ekanimizni, josus emasligimizni aytdik.</div>
  <div id="32"><sup><a href="https://www.kitobook.com/compare/book/01/42/32/" title="сравнение переводов, параллельные ссылки">32</a></sup> Unga: “Biz o‘n ikkita aka–ukamiz, bitta otaning farzandlarimiz, bitta ukamiz nobud bo‘lgan, eng kichik ukamiz otamiz bilan Kan’onda qolgan”, deb aytdik.</div>
  <div id="33"><sup><a href="https://www.kitobook.com/compare/book/01/42/33/" title="сравнение переводов, параллельные ссылки">33</a></sup> Keyin o‘sha yurtning hokimi bizga aytdi: “Sizlarning to‘g‘ri odamlar ekaningizni tekshirib ko‘raman. Bittangiz men bilan qolasiz, boshqalaringiz esa och qolgan oilalaringiz uchun don olib ketaverasizlar.</div>
  <div id="34"><sup><a href="https://www.kitobook.com/compare/book/01/42/34/" title="сравнение переводов, параллельные ссылки">34</a></sup> Eng kichik ukangizni mening oldimga olib kelasizlar. Ana shunda sizlar josus emas, balki to‘g‘ri odamlar ekaningizni bilib olaman. So‘ngra mana bu ukangizni sizlar bilan birga jo‘natib yuboraman. Sizlar don sotib olgani tez–tez kelib turaverasizlar.”</div>
  <div id="35"><sup><a href="https://www.kitobook.com/compare/book/01/42/35/" title="сравнение переводов, параллельные ссылки">35</a></sup> Ular qoplarini bo‘shatayotganlarida, qarasalar, hammasining qopi ichida tugunchada kumushlari turibdi. Ota–bolalar tugunchalardagi kumushlarni ko‘rganlarida, vahimaga tushdilar.</div>
  <div id="36"><sup><a href="https://www.kitobook.com/compare/book/01/42/36/" title="сравнение переводов, параллельные ссылки">36</a></sup> Shunda Yoqub o‘g‘illariga aytdi: — Meni hamma bolalarimdan judo qilmoqchimisizlar? Yusuf yo‘qoldi, Shimo‘n ham yo‘q, endi esa Benyaminni olib ketmoqchisizlar! Peshanam muncha sho‘r bo‘lmasa!</div>
  <div id="37"><sup><a href="https://www.kitobook.com/compare/book/01/42/37/" title="сравнение переводов, параллельные ссылки">37</a></sup> Ruben otasiga dedi: — Agar Benyaminni sizga qaytarib olib kelmasam, mayli, mening ikkala o‘g‘limni o‘ldiravering! Benyaminni menga ishonib topshiring, o‘zingizga qaytarib olib kelib beraman.</div>
  <div id="38"><sup><a href="https://www.kitobook.com/compare/book/01/42/38/" title="сравнение переводов, параллельные ссылки">38</a></sup> — O‘g‘lim sizlar bilan birga bormaydi, — dedi Yoqub. — Akasi Yusuf o‘lgan, o‘zi yolg‘iz qoldi. Yo‘lda u biror falokatga yo‘liqishi mumkin. Qariganimda meni qayg‘udan o‘liklar diyoriga kiritasizlar.</div>
</div>