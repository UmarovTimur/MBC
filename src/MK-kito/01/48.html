<div itemprop="articleBody" class="text">
  <div id="1"><sup><a href="https://www.kitobook.com/compare/book/01/48/1/" title="сравнение переводов, параллельные ссылки">1</a></sup> Bir kuni Yusufga: “Otangiz kasal”, degan xabar yetib keldi. Yusuf ikkala o‘g‘lini — Manashe bilan Efrayimni yoniga olib, otasining huzuriga bordi.</div>
  <div id="2"><sup><a href="https://www.kitobook.com/compare/book/01/48/2/" title="сравнение переводов, параллельные ссылки">2</a></sup> Yoqub Yusufning kelganini eshitgach, kuchini yig‘ib, to‘shagiga o‘tirdi.</div>
  <div id="3"><sup><a href="https://www.kitobook.com/compare/book/01/48/3/" title="сравнение переводов, параллельные ссылки">3</a></sup> Yoqub Yusufga dedi: — Qodir XudoKan’on yurtidagi Luz shahrida menga zohir bo‘lgan va marhamat ko‘rsatib,</div>
  <div id="4"><sup><a href="https://www.kitobook.com/compare/book/01/48/4/" title="сравнение переводов, параллельные ссылки">4</a></sup> shunday degan edi: “Men seni barakali qilib, naslingni ko‘paytiraman. Men sendan ko‘p xalqlarni yarataman. Bu yerni sendan keyin naslingga abadiy mulk qilib beraman.”</div>
  <div id="5"><sup><a href="https://www.kitobook.com/compare/book/01/48/5/" title="сравнение переводов, параллельные ссылки">5</a></sup> Men Misrga kelmasimdan avval Efrayim bilan Manashe bu yerda tug‘ilgan edilar. Shu ikkala o‘g‘ling endi mening o‘g‘illarimdir. Ruben va Shimo‘n menga qanday o‘g‘il bo‘lsa, sening ikkala o‘g‘ling ham mening o‘g‘illarim bo‘ladi.</div>
  <div id="6"><sup><a href="https://www.kitobook.com/compare/book/01/48/6/" title="сравнение переводов, параллельные ссылки">6</a></sup> Efrayim bilan Manashedan keyin tug‘iladigan o‘g‘illaring esa o‘zingniki bo‘ladi. Tug‘iladigan o‘g‘illaringga Efrayim va Manashega qarashli yerlardan meros berilsin.</div>
  <div id="7"><sup><a href="https://www.kitobook.com/compare/book/01/48/7/" title="сравнение переводов, параллельные ссылки">7</a></sup> Buni shu sababdan qilyapmanki, men Paddondan qaytib kelayotganimda, afsuski, onang Rohila Kan’on yurtida — Efratga yetib bormasdan yo‘lda olamdan o‘tgan edi. Men uni o‘sha yerda — Efratga boradigan yo‘l bo‘yiga dafn qilganman. (Efrat hozir Baytlahm, deb yuritiladi.)</div>
  <div id="8"><sup><a href="https://www.kitobook.com/compare/book/01/48/8/" title="сравнение переводов, параллельные ссылки">8</a></sup> Bu paytga kelib Yoqubning ko‘zlari keksalikdan xiralashgan, yaxshi ko‘rmas edi. Yoqub Yusufning o‘g‘illarini ko‘rganda, “Bular kimlar?” deb so‘radi.</div>
  <div id="9"><sup><a href="https://www.kitobook.com/compare/book/01/48/9/" title="сравнение переводов, параллельные ссылки">9</a></sup> — Bular Xudo shu yerda menga bergan o‘g‘illarim, — deb javob berdi Yusuf. — Menga yaqinroq olib kelgin ularni, duo qilayin.</div>
  <div id="10"><sup><a href="https://www.kitobook.com/compare/book/01/48/10/" title="сравнение переводов, параллельные ссылки">10</a></sup> Yusuf o‘g‘illarini otasiga yaqinroq olib bordi. Yoqub bolalarni bag‘riga bosib, o‘pdi.</div>
  <div id="11"><sup><a href="https://www.kitobook.com/compare/book/01/48/11/" title="сравнение переводов, параллельные ссылки">11</a></sup> Yoqub Yusufga dedi: — Men seni hech qachon ko‘rmayman, deb o‘ylagan edim. Ammo Xudo sening bolalaringni ham ko‘rishni nasib etdi.</div>
  <div id="12"><sup><a href="https://www.kitobook.com/compare/book/01/48/12/" title="сравнение переводов, параллельные ссылки">12</a></sup> Yusuf bolalarni otasining tizzasidan oldi va otasiga muk tushib ta’zim qildi.</div>
  <div id="13"><sup><a href="https://www.kitobook.com/compare/book/01/48/13/" title="сравнение переводов, параллельные ссылки">13</a></sup> Yusuf o‘ng qo‘li bilan Efrayimni ushlab, Yoqubning chap tomoniga, chap qo‘li bilan Manasheni ushlab, Yoqubning o‘ng tomoniga yaqinroq olib keldi.</div>
  <div id="14"><sup><a href="https://www.kitobook.com/compare/book/01/48/14/" title="сравнение переводов, параллельные ссылки">14</a></sup> Lekin Yoqub qo‘llarini chalishtirdi–yu, o‘ng qo‘lini kenja o‘g‘il Efrayimning boshiga, chap qo‘lini to‘ng‘ich o‘g‘il Manashening boshiga qo‘ydi.</div>
  <div id="15"><sup><a href="https://www.kitobook.com/compare/book/01/48/15/" title="сравнение переводов, параллельные ссылки">15</a></sup> So‘ngra Yusufni duo qildi: “Ota–bobolarim Ibrohim va Is’hoqqa yo‘l ko‘rsatgan Xudo, Umrim bo‘yi mening cho‘ponim bo‘lgan Xudo,</div>
  <div id="16"><sup><a href="https://www.kitobook.com/compare/book/01/48/16/" title="сравнение переводов, параллельные ссылки">16</a></sup> Barcha ofatlardan meni saqlagan farishta Bu bolalarga ham marhamat ko‘rsatsin. Mening nomim, bobom Ibrohim, otam Is’hoqning nomi Shu bolalar orqali yashasin, yer yuzida ular lak– lak ko‘paysin.”</div>
  <div id="17"><sup><a href="https://www.kitobook.com/compare/book/01/48/17/" title="сравнение переводов, параллельные ссылки">17</a></sup> Lekin otasi o‘ng qo‘lini Efrayimning boshiga qo‘ygani Yusufga yoqmadi. Shuning uchun otasining o‘ng qo‘lini Efrayimning boshidan Manashening boshiga olib qo‘ymoqchi bo‘ldi.</div>
  <div id="18"><sup><a href="https://www.kitobook.com/compare/book/01/48/18/" title="сравнение переводов, параллельные ссылки">18</a></sup> — Bunday emas, ota, — dedi Yusuf, — bunisi to‘ng‘ichi, o‘ng qo‘lingizni uning boshiga qo‘ying.</div>
  <div id="19"><sup><a href="https://www.kitobook.com/compare/book/01/48/19/" title="сравнение переводов, параллельные ссылки">19</a></sup> Lekin otasi rozi bo‘lmadi: — Bilaman, o‘g‘lim, bilaman. Manashening nasli ham buyuk xalq bo‘ladi. Lekin Efrayimning avlodi Manashenikiga qaraganda yanada buyuk bo‘lib, Efrayimning avlodidan ko‘p xalqlar kelib chiqadi.</div>
  <div id="20"><sup><a href="https://www.kitobook.com/compare/book/01/48/20/" title="сравнение переводов, параллельные ссылки">20</a></sup> Yoqub o‘sha kuni Efrayim bilan Manasheni shunday deb duo qildi: “Isroil xalqi sizlarning nomingizni aytar bir– birini duo qilganda, Efrayim va Manasheday qilsin seni Xudo, deb aytganlarida.” Shunday qilib, Yoqub Efrayimni Manashedan yuqori qo‘ydi.</div>
  <div id="21"><sup><a href="https://www.kitobook.com/compare/book/01/48/21/" title="сравнение переводов, параллельные ссылки">21</a></sup> Shundan keyin Yoqub Yusufga dedi: — Mening umrim oxirlab boryapti. Lekin Xudo sizlar bilan birga bo‘ladi, sizlarni ota– bobolaringizning yeriga yana qaytarib olib boradi.</div>
  <div id="22"><sup><a href="https://www.kitobook.com/compare/book/01/48/22/" title="сравнение переводов, параллельные ссылки">22</a></sup> Shakamni esa akalaringga emas, senga beryapman. Bu hosildor yerlarni men qilichu kamonim bilan Amor xalqlaridan tortib olganman.</div>
</div>