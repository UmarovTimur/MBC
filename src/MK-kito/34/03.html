<div itemprop="articleBody" class="text">
  <div id="1"><sup><a href="https://www.kitobook.com/compare/book/34/03/1/" title="сравнение переводов, параллельные ссылки">1</a></sup> Holingga voy, ey qo‘li qon shahar! O‘taketgan makkor, o‘ljaga to‘lgan shahar! U yerdagi qotilliklar hech tugamas!</div>
  <div id="2"><sup><a href="https://www.kitobook.com/compare/book/34/03/2/" title="сравнение переводов, параллельные ссылки">2</a></sup> Quloqqa chalinar qamchilarning vizillashi, G‘ildiraklarning taraq–turug‘i, Yelayotgan ot tuyoqlarining tovushi, Jang aravalarning gumburlashi!</div>
  <div id="3"><sup><a href="https://www.kitobook.com/compare/book/34/03/3/" title="сравнение переводов, параллельные ссылки">3</a></sup> Jangga kirmoqda otliq sipohlar, Yalt–yult etmoqda qilichlar, Yarqiramoqda nayzalar, Uyilib ketdi o‘liklar, Uyum–uyum bo‘ldi jasadlar, Murdalarning son–sanog‘i yo‘q. Qoqilishar jasadlarga odamlar!</div>
  <div id="4"><sup><a href="https://www.kitobook.com/compare/book/34/03/4/" title="сравнение переводов, параллельные ссылки">4</a></sup> Ey Naynavo, o‘zingni buzuq fohishaday tutding, Suyuqoyoq jodugarday odamlarni rom qilding, Buzuqliging bilan xalqlarni qul qilding, Sehr–jodularing bilan o‘zingga og‘dirding.</div>
  <div id="5"><sup><a href="https://www.kitobook.com/compare/book/34/03/5/" title="сравнение переводов, параллельные ссылки">5</a></sup> “Men senga qarshiman! — deb aytmoqda Sarvari Olam. — Men ko‘ylagingni ko‘tarib, Xalqlarga yalang‘och tanangni ko‘rsataman, Ellar oldida sharmandangni chiqaraman.</div>
  <div id="6"><sup><a href="https://www.kitobook.com/compare/book/34/03/6/" title="сравнение переводов, параллельные ссылки">6</a></sup> Ustingdan axlat yog‘dirib, seni xo‘rlayman. Odamlarga sen tomosha bo‘lasan.</div>
  <div id="7"><sup><a href="https://www.kitobook.com/compare/book/34/03/7/" title="сравнение переводов, параллельные ссылки">7</a></sup> Seni ko‘rganlar orqaga chekinib, shunday deyishar: ‘Naynavo vayron bo‘ldi! Kim unga achinar ekan?!’ Seni yupatadigan hech kim yo‘q!”</div>
  <div id="8"><sup><a href="https://www.kitobook.com/compare/book/34/03/8/" title="сравнение переводов, параллельные ссылки">8</a></sup> No‘ shahridan sening ortiq joying bormidi?! O‘sha shahar Nil daryosi bo‘yida joylashgandi, Suvlar qurshovida turgandi, Daryo — uning istehkomi, Suvlar — himoyasi bo‘lgandi.</div>
  <div id="9"><sup><a href="https://www.kitobook.com/compare/book/34/03/9/" title="сравнение переводов, параллельные ссылки">9</a></sup> Habashistonu Misr uning ustidan hukmronlik qilardi, Kuchining chek–chegarasi yo‘q edi. Fut bilan Liviya uning ittifoqdoshlari edi.</div>
  <div id="10"><sup><a href="https://www.kitobook.com/compare/book/34/03/10/" title="сравнение переводов, параллельные ссылки">10</a></sup> Shunday bo‘lsa–da, No‘ shahrining aholisi surgun qilindi, Odamlari asirlikka olib ketildi, Har bir ko‘chaning boshida Toshga urib o‘ldirildi go‘daklari, Aslzodalari uchun qur’a tashlandi, Barcha zodagonlari zanjirband bo‘ldi.</div>
  <div id="11"><sup><a href="https://www.kitobook.com/compare/book/34/03/11/" title="сравнение переводов, параллельные ссылки">11</a></sup> Ey Naynavo, sen ham mast bo‘lib, gandiraklab qolasan, Bekinasan, dushmanlaringdan qochib, panoh izlaysan.</div>
  <div id="12"><sup><a href="https://www.kitobook.com/compare/book/34/03/12/" title="сравнение переводов, параллельные ссылки">12</a></sup> Sening hamma qal’alaring Mevasi pishgan anjir daraxtiga o‘xshar. Anjirni silkitsang, Anjirlar xo‘randaning og‘ziga tushar.</div>
  <div id="13"><sup><a href="https://www.kitobook.com/compare/book/34/03/13/" title="сравнение переводов, параллельные ссылки">13</a></sup> Lashkaringga bir qarasang–chi! Xotin kishidan farqi yo‘q–ku ularning. Yurtingning darvozalari yov uchun keng ochildi, Darvozalarning tambalarini olov yo‘q qildi.</div>
  <div id="14"><sup><a href="https://www.kitobook.com/compare/book/34/03/14/" title="сравнение переводов, параллельные ссылки">14</a></sup> Qamalga tayyorlangin! Suvga to‘ldir idishlaringni! Mustahkamla qo‘rg‘onlaringni! Oyoq bilan ezgin loyni, Tayyorla tezroq qoliplaringni!</div>
  <div id="15"><sup><a href="https://www.kitobook.com/compare/book/34/03/15/" title="сравнение переводов, параллельные ссылки">15</a></sup> Baribir olov seni yamlab yuborar, Chigirtka ekinlarni qirtishlaganday, Qilich seni qirib tashlar. Chigirtkaday ko‘payaver!</div>
  <div id="16"><sup><a href="https://www.kitobook.com/compare/book/34/03/16/" title="сравнение переводов, параллельные ссылки">16</a></sup> Savdogarlaringni osmondagi yulduzlardan ham ko‘p qilding, Biroq ular chigirtkaday yurtingni talashar, So‘ng qanot qoqib uchib ketishar.</div>
  <div id="17"><sup><a href="https://www.kitobook.com/compare/book/34/03/17/" title="сравнение переводов, параллельные ссылки">17</a></sup> Sovuq kunda devorlarga qo‘nadigan, Quyosh chiqqach esa uchib yo‘q bo‘ladigan Chigirtkadaydir sening posbonlaring, Chigirtka galasidaydir sening a’yonlaring. Ular qayerga g‘oyib bo‘lganini bilmaydi hech kim.</div>
  <div id="18"><sup><a href="https://www.kitobook.com/compare/book/34/03/18/" title="сравнение переводов, параллельные ссылки">18</a></sup> Ey Ossuriya shohi, Cho‘ponlaringning ko‘zi yumilgan, Yo‘lboshchilaring abadiy uyquga ketgan, Sening xalqing tog‘larga tarqalgan, Ularni yig‘adigan biror kimsa yo‘q.</div>
  <div id="19"><sup><a href="https://www.kitobook.com/compare/book/34/03/19/" title="сравнение переводов, параллельные ссылки">19</a></sup> Sening yarangni davolab bo‘lmas, Jarohating halokatlidir. Bu haqda xabar topgan hamma odamlar Xursandligidan chapak chalar. Zotan hech kim cheksiz zulmingdan Qochib qutula olmagan.</div>
</div>