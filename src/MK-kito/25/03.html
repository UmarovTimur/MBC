<div itemprop="articleBody" class="text">
  <div id="1"><sup><a href="https://www.kitobook.com/compare/book/25/03/1/" title="сравнение переводов, параллельные ссылки">1</a></sup> Azoblarda qolgan insonman, Xudoning g‘azabi tufayli tayoq yedim.</div>
  <div id="2"><sup><a href="https://www.kitobook.com/compare/book/25/03/2/" title="сравнение переводов, параллельные ссылки">2</a></sup> Boshlab bordi Xudo meni zulmatga, Nur tushmaydigan qorong‘i joyga.</div>
  <div id="3"><sup><a href="https://www.kitobook.com/compare/book/25/03/3/" title="сравнение переводов, параллельные ссылки">3</a></sup> Yolg‘iz menga qarshi U qo‘l ko‘tardi, Kun bo‘yi meni qayta–qayta jazoladi.</div>
  <div id="4"><sup><a href="https://www.kitobook.com/compare/book/25/03/4/" title="сравнение переводов, параллельные ссылки">4</a></sup> Qaritib yubordi etu terimni, Sindirib tashladi suyaklarimni.</div>
  <div id="5"><sup><a href="https://www.kitobook.com/compare/book/25/03/5/" title="сравнение переводов, параллельные ссылки">5</a></sup> Alamga meni tutqun qildi, Jabru jafo zindoniga meni tashladi.</div>
  <div id="6"><sup><a href="https://www.kitobook.com/compare/book/25/03/6/" title="сравнение переводов, параллельные ссылки">6</a></sup> Majbur qildi meni zimistonda yashashga, O‘xshab qoldim men ancha oldin o‘lgan marhumga!</div>
  <div id="7"><sup><a href="https://www.kitobook.com/compare/book/25/03/7/" title="сравнение переводов, параллельные ссылки">7</a></sup> Qochib ketmasin, deya Xudo atrofimni qurshadi, Og‘ir zanjirlar bilan meni kishanband etdi.</div>
  <div id="8"><sup><a href="https://www.kitobook.com/compare/book/25/03/8/" title="сравнение переводов, параллельные ссылки">8</a></sup> Yordam so‘rab yolvorsam ham men Unga, Quloq solmas U mening fig‘onimga.</div>
  <div id="9"><sup><a href="https://www.kitobook.com/compare/book/25/03/9/" title="сравнение переводов, параллельные ссылки">9</a></sup> Yo‘nilgan toshlar bilan U yo‘limni to‘sdi, Yurgan yo‘limni chalkashtirib yubordi.</div>
  <div id="10"><sup><a href="https://www.kitobook.com/compare/book/25/03/10/" title="сравнение переводов, параллельные ссылки">10</a></sup> Poyladi U meni ayiqday, Tashlanmoqchi bo‘ldi menga sherday.</div>
  <div id="11"><sup><a href="https://www.kitobook.com/compare/book/25/03/11/" title="сравнение переводов, параллельные ссылки">11</a></sup> So‘ng meni sudradi bir chetga, G‘ajidi, tashlab ketdi tang ahvolda.</div>
  <div id="12"><sup><a href="https://www.kitobook.com/compare/book/25/03/12/" title="сравнение переводов, параллельные ссылки">12</a></sup> Xudo O‘z yoyini tortdi, O‘qlariga meni nishon qildi.</div>
  <div id="13"><sup><a href="https://www.kitobook.com/compare/book/25/03/13/" title="сравнение переводов, параллельные ссылки">13</a></sup> Sadog‘idagi o‘qlari bilan yuragimni teshdi.</div>
  <div id="14"><sup><a href="https://www.kitobook.com/compare/book/25/03/14/" title="сравнение переводов, параллельные ссылки">14</a></sup> Mana, endi o‘z xalqim ustimdan kulmoqda, Uzzukun ular meni mazax qilib, qo‘shiq kuylamoqda.</div>
  <div id="15"><sup><a href="https://www.kitobook.com/compare/book/25/03/15/" title="сравнение переводов, параллельные ссылки">15</a></sup> Xudo menga achchiq o‘tdan yedirdi, Zaharli suvdan menga ichirdi.</div>
  <div id="16"><sup><a href="https://www.kitobook.com/compare/book/25/03/16/" title="сравнение переводов, параллельные ссылки">16</a></sup> Meni oyoq osti qilib, tuproqqa beladi, Shag‘al yedirib, tishlarimni sindirdi.</div>
  <div id="17"><sup><a href="https://www.kitobook.com/compare/book/25/03/17/" title="сравнение переводов, параллельные ссылки">17</a></sup> Tinchlik bilmas endi mening jonim, Baxt nimaligini tamom unutdim,</div>
  <div id="18"><sup><a href="https://www.kitobook.com/compare/book/25/03/18/" title="сравнение переводов, параллельные ссылки">18</a></sup> Shunda o‘zimga dedim: “Adoyi tamom bo‘ldim! “Barbod bo‘ldi Egamga bo‘lgan umidim!”</div>
  <div id="19"><sup><a href="https://www.kitobook.com/compare/book/25/03/19/" title="сравнение переводов, параллельные ссылки">19</a></sup> Kulfatu sargardonlik haqidagi o‘ylarim Zaharli suvga, achchiq o‘tga o‘xshaydi.</div>
  <div id="20"><sup><a href="https://www.kitobook.com/compare/book/25/03/20/" title="сравнение переводов, параллельные ссылки">20</a></sup> Bunday o‘ylarga tolgan mening jonim Tushkunlikka tushdi.</div>
  <div id="21"><sup><a href="https://www.kitobook.com/compare/book/25/03/21/" title="сравнение переводов, параллельные ссылки">21</a></sup> Biroq men bir narsani yodda tutarman, Shuning uchun doim umid qilarman:</div>
  <div id="22"><sup><a href="https://www.kitobook.com/compare/book/25/03/22/" title="сравнение переводов, параллельные ссылки">22</a></sup> Egamning sodiq sevgisi bo‘lmaydi ado, Uning rahm–shafqati tugamas aslo.</div>
  <div id="23"><sup><a href="https://www.kitobook.com/compare/book/25/03/23/" title="сравнение переводов, параллельные ссылки">23</a></sup> Har tong ular yangilanadi, Buyukdir Xudoning sadoqati!</div>
  <div id="24"><sup><a href="https://www.kitobook.com/compare/book/25/03/24/" title="сравнение переводов, параллельные ссылки">24</a></sup> Qalbimda aytaman: “Egamdir mening bor– yo‘g‘im, Shunday ekan, yolg‘iz Undadir mening umidim.”</div>
  <div id="25"><sup><a href="https://www.kitobook.com/compare/book/25/03/25/" title="сравнение переводов, параллельные ссылки">25</a></sup> Egamiz O‘ziga umid bog‘laganlarga yaxshilik qiladi, Unga intilgan har bir jonga ezguligini ko‘rsatadi.</div>
  <div id="26"><sup><a href="https://www.kitobook.com/compare/book/25/03/26/" title="сравнение переводов, параллельные ссылки">26</a></sup> Egamizning najotini toqat ila kutish yaxshidir.</div>
  <div id="27"><sup><a href="https://www.kitobook.com/compare/book/25/03/27/" title="сравнение переводов, параллельные ссылки">27</a></sup> Yoshlikdan tarbiyaga bo‘ysunish yaxshidir.</div>
  <div id="28"><sup><a href="https://www.kitobook.com/compare/book/25/03/28/" title="сравнение переводов, параллельные ссылки">28</a></sup> Rabbimiz tarbiyalaganda, Yolg‘iz o‘tirib, sukut saqlaylik.</div>
  <div id="29"><sup><a href="https://www.kitobook.com/compare/book/25/03/29/" title="сравнение переводов, параллельные ссылки">29</a></sup> Bunday vaqtlarda yer o‘pib ta’zim qilaylik, Axir, yana umid bordir.</div>
  <div id="30"><sup><a href="https://www.kitobook.com/compare/book/25/03/30/" title="сравнение переводов, параллельные ссылки">30</a></sup> Tarsaki yeganimizda qarshilik qilmaylik, Eshitgan ko‘p haqoratlarni ichimizga yutaylik.</div>
  <div id="31"><sup><a href="https://www.kitobook.com/compare/book/25/03/31/" title="сравнение переводов, параллельные ссылки">31</a></sup> Zero, Rabbiy bizni abadiy tashlab qo‘ymaydi!</div>
  <div id="32"><sup><a href="https://www.kitobook.com/compare/book/25/03/32/" title="сравнение переводов, параллельные ссылки">32</a></sup> Uning O‘zi bizga qayg‘u keltirgan bo‘lsa–da, O‘zi bizga rahm–shafqat qiladi. Axir, Uning sodiq sevgisi buyukdir!</div>
  <div id="33"><sup><a href="https://www.kitobook.com/compare/book/25/03/33/" title="сравнение переводов, параллельные ссылки">33</a></sup> Ha, U insonga g‘am keltirib, ozor berishni xush ko‘rmaydi.</div>
  <div id="34"><sup><a href="https://www.kitobook.com/compare/book/25/03/34/" title="сравнение переводов, параллельные ссылки">34</a></sup> Yurtdagi hamma asirlarning oyoq osti bo‘lganini,</div>
  <div id="35"><sup><a href="https://www.kitobook.com/compare/book/25/03/35/" title="сравнение переводов, параллельные ссылки">35</a></sup> Odamlar haq–huquqdan mahrum bo‘lganini, Xudoyi Taolo ko‘rib turibdi.</div>
  <div id="36"><sup><a href="https://www.kitobook.com/compare/book/25/03/36/" title="сравнение переводов, параллельные ссылки">36</a></sup> Bir yoqlama hukm chiqarilganini Rabbiy bilib turibdi.</div>
  <div id="37"><sup><a href="https://www.kitobook.com/compare/book/25/03/37/" title="сравнение переводов, параллельные ссылки">37</a></sup> Rabbiyning ijozatisiz, Hech kimning buyrug‘i bajo bo‘lmas.</div>
  <div id="38"><sup><a href="https://www.kitobook.com/compare/book/25/03/38/" title="сравнение переводов, параллельные ссылки">38</a></sup> Yaxshilik ham, yomonlik ham Xudoyi Taoloning amrisiz sodir bo‘lmas.</div>
  <div id="39"><sup><a href="https://www.kitobook.com/compare/book/25/03/39/" title="сравнение переводов, параллельные ссылки">39</a></sup> Hanuz hayot ekanmiz, Gunohimiz uchun jazo tortganda nolimaylik!</div>
  <div id="40"><sup><a href="https://www.kitobook.com/compare/book/25/03/40/" title="сравнение переводов, параллельные ссылки">40</a></sup> Tutgan yo‘llarimizni yaxshilab tekshiraylik, Egamizga qaytaylik.</div>
  <div id="41"><sup><a href="https://www.kitobook.com/compare/book/25/03/41/" title="сравнение переводов, параллельные ссылки">41</a></sup> Qo‘llarimizni osmonga cho‘zib, Chin dildan samodagi Xudoga yolvorib aytaylik:</div>
  <div id="42"><sup><a href="https://www.kitobook.com/compare/book/25/03/42/" title="сравнение переводов, параллельные ссылки">42</a></sup> “Ey Egamiz! Biz itoatsizlik qildik, Senga qarshi bosh ko‘tardik, Sen bizni kechirmading.</div>
  <div id="43"><sup><a href="https://www.kitobook.com/compare/book/25/03/43/" title="сравнение переводов, параллельные ссылки">43</a></sup> Sen g‘azabga minib, ta’qib qilding bizni, Shafqatsiz qirding hammamizni.</div>
  <div id="44"><sup><a href="https://www.kitobook.com/compare/book/25/03/44/" title="сравнение переводов, параллельные ссылки">44</a></sup> Iltijolarimiz Senga yetib bormasligi uchun, Bulutlar bilan oldingni to‘sding.</div>
  <div id="45"><sup><a href="https://www.kitobook.com/compare/book/25/03/45/" title="сравнение переводов, параллельные ссылки">45</a></sup> Sen bizni axlatday tashlab yubording, Xalqlar orasida supurindiday qilding.</div>
  <div id="46"><sup><a href="https://www.kitobook.com/compare/book/25/03/46/" title="сравнение переводов, параллельные ссылки">46</a></sup> Mana, barcha yovlarimiz ustimizdan kulyapti.</div>
  <div id="47"><sup><a href="https://www.kitobook.com/compare/book/25/03/47/" title="сравнение переводов, параллельные ссылки">47</a></sup> Biz vahimaga tushdik, tuzoqqa ilindik, Falokatu halokatga giriftor bo‘ldik.”</div>
  <div id="48"><sup><a href="https://www.kitobook.com/compare/book/25/03/48/" title="сравнение переводов, параллельные ссылки">48</a></sup> Sel–sel bo‘lib oqar mening ko‘z yoshlarim, Axir, qirilib ketdi mening xalqim!</div>
  <div id="49"><sup><a href="https://www.kitobook.com/compare/book/25/03/49/" title="сравнение переводов, параллельные ссылки">49</a></sup> Egamiz osmondan bizga qaramaguncha,</div>
  <div id="50"><sup><a href="https://www.kitobook.com/compare/book/25/03/50/" title="сравнение переводов, параллельные ссылки">50</a></sup> Men to‘xtamay obi diyda qilaman, Tinmay ko‘z yosh to‘kaman.</div>
  <div id="51"><sup><a href="https://www.kitobook.com/compare/book/25/03/51/" title="сравнение переводов, параллельные ссылки">51</a></sup> Quddusdagi hamma qizlarning qismati Yurak–bag‘rimni ezib yubordi!</div>
  <div id="52"><sup><a href="https://www.kitobook.com/compare/book/25/03/52/" title="сравнение переводов, параллельные ссылки">52</a></sup> Sababsiz dushmanlik qilayotir menga odamlar, Qushni ovlaganday meni ovladi ular.</div>
  <div id="53"><sup><a href="https://www.kitobook.com/compare/book/25/03/53/" title="сравнение переводов, параллельные ссылки">53</a></sup> Meni tiriklayin chuqurlikka tashlashdi, Chuqurlik og‘zini tosh bilan berkitishdi.</div>
  <div id="54"><sup><a href="https://www.kitobook.com/compare/book/25/03/54/" title="сравнение переводов, параллельные ссылки">54</a></sup> Suvlar ko‘tarilib oshdi boshimdan, “Ado bo‘ldim” dedim ichimda.</div>
  <div id="55"><sup><a href="https://www.kitobook.com/compare/book/25/03/55/" title="сравнение переводов, параллельные ссылки">55</a></sup> Ey Egam, chuqurlik tubidan Senga iltijo qildim.</div>
  <div id="56"><sup><a href="https://www.kitobook.com/compare/book/25/03/56/" title="сравнение переводов, параллельные ссылки">56</a></sup> “Dodimni tingla, yopma qulog‘ingni!” dedim. Sen eshitding bu iltijoimni.</div>
  <div id="57"><sup><a href="https://www.kitobook.com/compare/book/25/03/57/" title="сравнение переводов, параллельные ссылки">57</a></sup> Yolvorganimda Sen menga yaqinlashding, “Qo‘rqma!” deb o‘shanda menga aytding.</div>
  <div id="58"><sup><a href="https://www.kitobook.com/compare/book/25/03/58/" title="сравнение переводов, параллельные ссылки">58</a></sup> Yo Rabbiy, Sen da’voimni himoya qilding, Mening jonimni xalos etding.</div>
  <div id="59"><sup><a href="https://www.kitobook.com/compare/book/25/03/59/" title="сравнение переводов, параллельные ссылки">59</a></sup> Ko‘rding menga qilingan nohaqlikni, Ey, Egam, O‘zing yoqlagin meni.</div>
  <div id="60"><sup><a href="https://www.kitobook.com/compare/book/25/03/60/" title="сравнение переводов, параллельные ссылки">60</a></sup> Yovlarimning til biriktirganini Sen ko‘rding, Menga qarshi qilgan yovuz niyatlarini bilding.</div>
  <div id="61"><sup><a href="https://www.kitobook.com/compare/book/25/03/61/" title="сравнение переводов, параллельные ссылки">61</a></sup> Ey Egam, ular mazax qilganini O‘zing eshitding, Menga qarshi til biriktirganini bilding.</div>
  <div id="62"><sup><a href="https://www.kitobook.com/compare/book/25/03/62/" title="сравнение переводов, параллельные ссылки">62</a></sup> G‘animlarim meni g‘iybat qilar, Kun bo‘yi menga piching otar!</div>
  <div id="63"><sup><a href="https://www.kitobook.com/compare/book/25/03/63/" title="сравнение переводов, параллельные ссылки">63</a></sup> Qara, ular o‘tirsa ham, tursa ham, Qo‘shiq kuylab, meni mazax qilishar.</div>
  <div id="64"><sup><a href="https://www.kitobook.com/compare/book/25/03/64/" title="сравнение переводов, параллельные ссылки">64</a></sup> Ularning qilmishlariga yarasha, Jazosini bergin ey, Egam!</div>
  <div id="65"><sup><a href="https://www.kitobook.com/compare/book/25/03/65/" title="сравнение переводов, параллельные ссылки">65</a></sup> Yuraklariga g‘ulg‘ula solgin, Ularni la’natga duchor qilgin,</div>
  <div id="66"><sup><a href="https://www.kitobook.com/compare/book/25/03/66/" title="сравнение переводов, параллельные ссылки">66</a></sup> G‘azab bilan ularning ketidan quvla, Yer yuzidan tamomila yo‘q qilib tashla!</div>
</div>