<div itemprop="articleBody" class="text">
  <div id="1"><sup><a href="https://www.kitobook.com/compare/book/25/04/1/" title="сравнение переводов, параллельные ссылки">1</a></sup> Voy sho‘rim! Oltin xira tortdi, Sof tilla jilosini yo‘qotdi. Har bir ko‘cha boshida Ma’bad toshlari sochilib yotibdi.</div>
  <div id="2"><sup><a href="https://www.kitobook.com/compare/book/25/04/2/" title="сравнение переводов, параллельные ссылки">2</a></sup> Quddusning aziz farzandlari Oltindan ham qadrli edi, Evoh, endi esa ular Kulol yasagan sopol idishday Qadrsiz bo‘lib qoldilar.</div>
  <div id="3"><sup><a href="https://www.kitobook.com/compare/book/25/04/3/" title="сравнение переводов, параллельные ссылки">3</a></sup> Hatto chiyabo‘rilar, O‘z bolalarini emizishar. Mening xalqim esa tuyaqushga o‘xshab qoldi, Ular o‘z farzandlariga shafqat qilmaydi.</div>
  <div id="4"><sup><a href="https://www.kitobook.com/compare/book/25/04/4/" title="сравнение переводов, параллельные ссылки">4</a></sup> Chaqaloqlar juda chanqagan Tillari tanglayiga yopishib qolgan, Non so‘rab, yosh bolalar tilanchilik qilyapti, Biroq hech kim ularga bir burda ham non bermaydi.</div>
  <div id="5"><sup><a href="https://www.kitobook.com/compare/book/25/04/5/" title="сравнение переводов, параллельные ссылки">5</a></sup> Tansiq taomlar yegan odamlar Endi ko‘chalarda ochlikdan o‘lyaptilar. Qimmatbaho libos kiyib o‘sganlar Endi kul uyumlari orasida yotibdilar.</div>
  <div id="6"><sup><a href="https://www.kitobook.com/compare/book/25/04/6/" title="сравнение переводов, параллельные ссылки">6</a></sup> Sado‘m shahriga qarshi inson qo‘li ko‘tarilmadi, Ammo bu shahar bir zumda vayron bo‘ldi. Xalqimning tortgan jazosi Sado‘mning jazosidan ham og‘irroq bo‘ldi.</div>
  <div id="7"><sup><a href="https://www.kitobook.com/compare/book/25/04/7/" title="сравнение переводов, параллельные ссылки">7</a></sup> Sutdan ham oq, qordan ham oppoq edi Yo‘lboshchilarimizning ko‘ngillari, Marjonday tovlanardi sog‘lom tanalari, Yoqutday ko‘rkam edi ko‘rinishlari.</div>
  <div id="8"><sup><a href="https://www.kitobook.com/compare/book/25/04/8/" title="сравнение переводов, параллельные ссылки">8</a></sup> Endi tanib bo‘lmas ularni ko‘chalarda, Ularning yuzlari kuyadan ham qoraroq tusda. Bujmaygan terilari suyaklarga yopishgan, Tarashadan ham battar qurib–qaqshab ketgan.</div>
  <div id="9"><sup><a href="https://www.kitobook.com/compare/book/25/04/9/" title="сравнение переводов, параллельные ссылки">9</a></sup> Nobud bo‘lganlar qilich tig‘idan Baxtliroqdir ochlik qurbonlaridan. Zero, qahatchilikka duchor bo‘lganlar Jonlarini asta–sekin taslim qilarlar.</div>
  <div id="10"><sup><a href="https://www.kitobook.com/compare/book/25/04/10/" title="сравнение переводов, параллельные ссылки">10</a></sup> Mehribon onalar tuqqan bolalarini O‘z qo‘llari bilan pishirdilar. Xalqim halokatga uchraganda, Bolalari ularga ozuqa bo‘ldi.</div>
  <div id="11"><sup><a href="https://www.kitobook.com/compare/book/25/04/11/" title="сравнение переводов, параллельные ссылки">11</a></sup> Egamizning qahr–g‘azabi qaynadi, U achchiq qahrini sochdi, Quddus shahrida olov yondirdi, Olov shaharni poydevorigacha kuydirdi.</div>
  <div id="12"><sup><a href="https://www.kitobook.com/compare/book/25/04/12/" title="сравнение переводов, параллельные ссылки">12</a></sup> Dushman Quddus darvozalarini yorib o‘tishiga Yer yuzidagi hukmdorlar ishonmaganlar. Jahondagi odamlar buni hatto xayoliga ham keltirmaganlar.</div>
  <div id="13"><sup><a href="https://www.kitobook.com/compare/book/25/04/13/" title="сравнение переводов, параллельные ссылки">13</a></sup> Shahardagi payg‘ambarlarning gunohi, Ruhoniylarning jinoyatlari bunga sabab bo‘ldi. Axir, ular shaharda solih odamning qonini to‘kdilar.</div>
  <div id="14"><sup><a href="https://www.kitobook.com/compare/book/25/04/14/" title="сравнение переводов, параллельные ссылки">14</a></sup> Ha, ular o‘z kiyimini qonga bulg‘adilar, Ularning kiyimidan odamlar hazar qiladilar. Ko‘r odamday bu yo‘lboshchilar Ko‘chalarda daydib yuribdilar.</div>
  <div id="15"><sup><a href="https://www.kitobook.com/compare/book/25/04/15/" title="сравнение переводов, параллельные ссылки">15</a></sup> “Yo‘qol, harom!” deb baqiradi hamma ularga, “Yo‘qollaring! Yo‘qol! Tega ko‘rmang sizlar bizlarga!” Qochib, g‘aribu musofir bo‘lib yurganda ular, “Bu yerdan chiqib ketinglar”, deb xalqlar ularni haydar.</div>
  <div id="16"><sup><a href="https://www.kitobook.com/compare/book/25/04/16/" title="сравнение переводов, параллельные ссылки">16</a></sup> Egamizning O‘zi tarqatib yubordi ularni, Bu yo‘lboshchilarga endi U nazar solmaydi. Ruhoniylarga hech kim hurmat ko‘rsatmaydi, Oqsoqollarga hech kim marhamat qilmaydi.</div>
  <div id="17"><sup><a href="https://www.kitobook.com/compare/book/25/04/17/" title="сравнение переводов, параллельные ссылки">17</a></sup> Behuda kutaverib madad, Toldi bizning ko‘zimiz, Madad bera olmaydigan bir xalqqa Umid bog‘lagan ekanmiz.</div>
  <div id="18"><sup><a href="https://www.kitobook.com/compare/book/25/04/18/" title="сравнение переводов, параллельные ссылки">18</a></sup> Har bir qadamimizni poyladi yovimiz, O‘z ko‘chalarimizda yurolmadik biz. Bor–yo‘g‘i sanoqli kunimiz qoldi. Bizning umrimiz poyoniga yetdi.</div>
  <div id="19"><sup><a href="https://www.kitobook.com/compare/book/25/04/19/" title="сравнение переводов, параллельные ссылки">19</a></sup> Bizni ta’qib qiluvchilar Burgutdan ham tezroq uchishardi, Ular tog‘larda bizni ovlashardi, Cho‘llarda bizni poylashardi.</div>
  <div id="20"><sup><a href="https://www.kitobook.com/compare/book/25/04/20/" title="сравнение переводов, параллельные ссылки">20</a></sup> Egamiz tanlagan shoh ularning tuzog‘iga ilindi, Evoh, hayotimiz manbayi u edi. Biz shohimiz soyasida Xalqlar orasida yashaymiz, deb o‘ylagandik.</div>
  <div id="21"><sup><a href="https://www.kitobook.com/compare/book/25/04/21/" title="сравнение переводов, параллельные ссылки">21</a></sup> Ey Uz yurtida yashovchi qiz Edom, Xursand bo‘l, shodlan! Biroq sen ham jazo kosasidan ichasan, Mast bo‘lib kiyimingni yechasan.</div>
  <div id="22"><sup><a href="https://www.kitobook.com/compare/book/25/04/22/" title="сравнение переводов, параллельные ссылки">22</a></sup> Ey qiz Quddus, jinoyatlaring uchun Sen jazoingni tortib bo‘lding. Endi Egamiz seni surgunda ushlab turmaydi. Ey qiz Edom, sening gunohlaringni esa Egamiz fosh qiladi, Jinoyatlaring uchun U seni jazolaydi.</div>
</div>