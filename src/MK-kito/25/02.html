<div itemprop="articleBody" class="text">
  <div id="1"><sup><a href="https://www.kitobook.com/compare/book/25/02/1/" title="сравнение переводов, параллельные ссылки">1</a></sup> Voy sho‘rim! Rabbimiz g‘azablanib, Qiz Quddusni zulmat bilan qopladi, U Isroilning salobatini Osmondan yerga uloqtirdi. Achchiq qahri kelganda, O‘z poyandozi bo‘lgan Ma’badini esga olmadi.</div>
  <div id="2"><sup><a href="https://www.kitobook.com/compare/book/25/02/2/" title="сравнение переводов, параллельные ссылки">2</a></sup> Rabbiy ayovsiz vayron qildi Yoqub naslining maskanlarini. G‘azabi kelib yakson qildi Qiz Yahudoning qal’alarini. Oyoq osti qilib, xo‘rladi Shohlik va uning hukmdorlarini.</div>
  <div id="3"><sup><a href="https://www.kitobook.com/compare/book/25/02/3/" title="сравнение переводов, параллельные ссылки">3</a></sup> U qattiq g‘azabga minib, Isroilning bor qudratini yo‘q qildi. G‘animlar hujum qilganda, O‘z xalqini himoya qilmadi. Avjiga chiqqan olov kabi, Yoqubning yurtini yondirib yubordi.</div>
  <div id="4"><sup><a href="https://www.kitobook.com/compare/book/25/02/4/" title="сравнение переводов, параллельные ссылки">4</a></sup> U g‘animday bizga qarata yoyini tortdi, O‘q uzishga Uning qo‘li tayyor turardi. U dushmanday kelishgan yigitlarimizni o‘ldirdi. Qiz Quddusning chodirlariga olovday qahrini sochdi.</div>
  <div id="5"><sup><a href="https://www.kitobook.com/compare/book/25/02/5/" title="сравнение переводов, параллельные ссылки">5</a></sup> Rabbiy dushmanga o‘xshab qoldi, Isroil yurtini vayron qildi. Xarob qildi barcha saroylarini, Yakson etdi Isroil qal’alarini. Qiz Yahudoga keltirdi g‘am–g‘ussa, Uning qayg‘usini orttirdi ming hissa.</div>
  <div id="6"><sup><a href="https://www.kitobook.com/compare/book/25/02/6/" title="сравнение переводов, параллельные ссылки">6</a></sup> Bog‘dagi chaylani yiqitganday, Ma’badini U buzib tashladi. Quddusdagi bayram va Shabbat kunlarni Egamiz bekor qildi. Shohlar va ruhoniylarni G‘azab ustida rad etdi.</div>
  <div id="7"><sup><a href="https://www.kitobook.com/compare/book/25/02/7/" title="сравнение переводов, параллельные ссылки">7</a></sup> Rabbiy O‘z qurbongohidan voz kechdi, O‘z maskanini tashlab ketdi. Quddus saroylarini yovning qo‘liga berdi. Egamiz uyidagi yovning hayqirig‘i Bayramdagi shodon ovozlarga o‘xshaydi.</div>
  <div id="8"><sup><a href="https://www.kitobook.com/compare/book/25/02/8/" title="сравнение переводов, параллельные ссылки">8</a></sup> Ha, Egamiz qiz Quddusning devorlarini Vayron etishga qaror qildi. Devorlarga birma–bir qarab chiqdi, Shashtidan qaytmadi, hammasini yakson qildi. Endi qal’ayu devorlar qayg‘uryapti, Hammasi xarob bo‘lib yotibdi.</div>
  <div id="9"><sup><a href="https://www.kitobook.com/compare/book/25/02/9/" title="сравнение переводов, параллельные ссылки">9</a></sup> Quddus darvozalari tuproqqa belanib yotibdi, Darvoza tambalari parchalanib yotibdi. Shohu amaldorlari surgun bo‘lishdi, Qonunlar xalqqa o‘rgatilmas endi. Egamizdan kelgan vahiylarni Payg‘ambarlar endi ko‘rmaydi.</div>
  <div id="10"><sup><a href="https://www.kitobook.com/compare/book/25/02/10/" title="сравнение переводов, параллельные ссылки">10</a></sup> Qiz Quddusning oqsoqollari Sukut saqlab yerda o‘tiribdi. Boshlaridan ular tuproq sochgan, O‘zlari qanorga o‘rangan. Boshlarini solib quyi O‘tiribdi Quddus qizlari.</div>
  <div id="11"><sup><a href="https://www.kitobook.com/compare/book/25/02/11/" title="сравнение переводов, параллельные ссылки">11</a></sup> Yig‘layverib ko‘zlarim tolgan, Ichimda yuragim to‘kilib ketgan. Jigar–bag‘rim ezilib ketdi, Axir, mening xalqim qirilib ketdi! Och qolgan go‘dagu chaqaloqlar Shahar ko‘chalarida hushsiz yotibdi!</div>
  <div id="12"><sup><a href="https://www.kitobook.com/compare/book/25/02/12/" title="сравнение переводов, параллельные ссылки">12</a></sup> “Qornim ochdi! Chanqadim!” deb Onalariga ular faryod qilar. Yarador jangchiday shahar ko‘chalarida hushsiz yotishar. Onalarining bag‘rida jon taslim etishar.</div>
  <div id="13"><sup><a href="https://www.kitobook.com/compare/book/25/02/13/" title="сравнение переводов, параллельные ссылки">13</a></sup> Sen haqingda nima aytay?! Seni kimga solishtiray, ey qiz Quddus? Nima deb yupatay?! Seni kimlarga o‘xshatay, ey bokira qiz Sion? Dengizday cheksizdir sening kulfating, Endi shifo bera olmas senga hech kim!</div>
  <div id="14"><sup><a href="https://www.kitobook.com/compare/book/25/02/14/" title="сравнение переводов, параллельные ссылки">14</a></sup> Sening payg‘ambarlaring Yolg‘on va behuda vahiylar aytishdi. Gunohlaringni fosh qilmay, Surgunning oldini olishmadi. Yolg‘on bashoratlar aytib, Seni yo‘ldan ozdirishdi.</div>
  <div id="15"><sup><a href="https://www.kitobook.com/compare/book/25/02/15/" title="сравнение переводов, параллельные ссылки">15</a></sup> O‘tgan–ketganlar sendan or qilib, Qo‘l siltab ketadilar. Yoqasini ushlab, boshlarini chayqaydilar, Ey qiz Quddus, seni mazax qilib shunday aytadilar: “Go‘zallikda komil shaharmi shu?! Butun dunyoning sevinchimish u!”</div>
  <div id="16"><sup><a href="https://www.kitobook.com/compare/book/25/02/16/" title="сравнение переводов, параллельные ссылки">16</a></sup> Barcha yovlaring ustingdan kuladi, Holingni ko‘rib yoqasini ushlaydi. Tishlarini g‘ijirlatib aytishadi: “Biz uni yamladik! Voh, qanday intizorlik bilan Bu kunni kutgan edik! Nihoyat, o‘sha kunga yetdik!”</div>
  <div id="17"><sup><a href="https://www.kitobook.com/compare/book/25/02/17/" title="сравнение переводов, параллельные ссылки">17</a></sup> Evoh, Egamiz O‘z rejalarini amalga oshirdi, O‘z aytganlarini bitta qoldirmay bajardi. Azaldan ogohlantirib kelganday Sizlarni ayovsiz qirib tashladi. G‘animlarning qudratini yuksaltirdi, Holingizdan dushmanlarni xursand qildi.</div>
  <div id="18"><sup><a href="https://www.kitobook.com/compare/book/25/02/18/" title="сравнение переводов, параллельные ссылки">18</a></sup> Shaxar ahlining qalbi Rabbiyga faryod qilmoqda, Ey, qiz Quddusning devorlari! Ko‘z yoshingiz kechayu kunduz daryo bo‘lib oqsin. O‘zingizga tinim bermang, Ko‘z yoshingizni aslo to‘xtatmang!</div>
  <div id="19"><sup><a href="https://www.kitobook.com/compare/book/25/02/19/" title="сравнение переводов, параллельные ссылки">19</a></sup> Tur, ey qiz Quddus! Kechasi bilan Xudoga iltijo qilib chiqqin! Yuragingni Rabbiyga suvday to‘kib solgin! Qo‘llaringni uzat osmonga, Farzandlaring uchun yolvorgin Unga! Axir, ular ochlikdan hushsiz yotibdi Har bir ko‘chaning boshida.</div>
  <div id="20"><sup><a href="https://www.kitobook.com/compare/book/25/02/20/" title="сравнение переводов, параллельные ссылки">20</a></sup> Shunday ibodat qilgin: “Ey Egam, ko‘rmaysanmi buni: Ne ko‘ylarga solib qo‘yding Sen xalqingni?! Onalar erkalatib o‘stirgan farzandlarini yeyishyapti–ku! Ruhoniyu payg‘ambarlar maskaningda qirilib ketyapti–ku!</div>
  <div id="21"><sup><a href="https://www.kitobook.com/compare/book/25/02/21/" title="сравнение переводов, параллельные ссылки">21</a></sup> Yoshu qarilarning jasadlari ko‘chada changga belanib yotibdi. Qilich tufayli yigitu qizlarim juvonmarg bo‘ldi. Sen g‘azabing chiqqan kuni ularni halok qilding, Ayovsiz ularni qirib tashlading.</div>
  <div id="22"><sup><a href="https://www.kitobook.com/compare/book/25/02/22/" title="сравнение переводов, параллельные ссылки">22</a></sup> Menga qarshi yig‘ding Sen tevarakdagi yovlarni, Go‘yo ziyofatga chaqirganday taklif qilding ularni. O‘sha kuni Sening g‘azabingdan hech kim qutilolmadi, Biror odam o‘z jonini saqlab qololmadi. Evoh, erkalab o‘stirgan bolalarimni Dushmanlarim o‘ldirdi.”</div>
</div>