<div itemprop="articleBody" class="text">
  <div id="1"><sup><a href="https://www.kitobook.com/compare/book/25/05/1/" title="сравнение переводов, параллельные ссылки">1</a></sup> Ey Egam, boshimizga tushgan ko‘rgilikni yodingda tutgin, Qanchalik xor bo‘lganimizni bir ko‘rib qo‘ygin!</div>
  <div id="2"><sup><a href="https://www.kitobook.com/compare/book/25/05/2/" title="сравнение переводов, параллельные ссылки">2</a></sup> Mulk qilib olgan yerimiz ajnabiylar qo‘liga tushdi, Kelgindilar uylarimizga ega bo‘lishdi.</div>
  <div id="3"><sup><a href="https://www.kitobook.com/compare/book/25/05/3/" title="сравнение переводов, параллельные ссылки">3</a></sup> Otasiz yetimday bo‘lib qoldik biz, Bevaga o‘xshab qoldi onalarimiz.</div>
  <div id="4"><sup><a href="https://www.kitobook.com/compare/book/25/05/4/" title="сравнение переводов, параллельные ссылки">4</a></sup> Biz ichgan suvimizga pul to‘laymiz, Yoqqani o‘tinni sotib olamiz.</div>
  <div id="5"><sup><a href="https://www.kitobook.com/compare/book/25/05/5/" title="сравнение переводов, параллельные ссылки">5</a></sup> Yovlarimiz ta’qib qilib, qo‘ymas bizni holimizga, Charchab ketdik, tinim yo‘q bizga.</div>
  <div id="6"><sup><a href="https://www.kitobook.com/compare/book/25/05/6/" title="сравнение переводов, параллельные ссылки">6</a></sup> To‘yguncha non yeymiz deb, Misr va Ossuriya bilan biz sulh tuzdik.</div>
  <div id="7"><sup><a href="https://www.kitobook.com/compare/book/25/05/7/" title="сравнение переводов, параллельные ссылки">7</a></sup> Ajdodlarimiz gunoh qilib, o‘tib ketdi, Ammo ularning jazosini biz tortyapmiz endi.</div>
  <div id="8"><sup><a href="https://www.kitobook.com/compare/book/25/05/8/" title="сравнение переводов, параллельные ссылки">8</a></sup> Bizga hukmronlik qilayotir qullar, Ular zulmidan bizni kim qutqarar?!</div>
  <div id="9"><sup><a href="https://www.kitobook.com/compare/book/25/05/9/" title="сравнение переводов, параллельные ссылки">9</a></sup> Non izlaymiz, jonimizni qo‘yib xavf ostiga, Chunki kallakesarlar pisib yotibdi dalalarda.</div>
  <div id="10"><sup><a href="https://www.kitobook.com/compare/book/25/05/10/" title="сравнение переводов, параллельные ссылки">10</a></sup> Ocharchilik dastidan chiqqan issig‘imiz, Tandirday qizigan bizning badanimiz.</div>
  <div id="11"><sup><a href="https://www.kitobook.com/compare/book/25/05/11/" title="сравнение переводов, параллельные ссылки">11</a></sup> G‘animlarimiz Quddusda ayollarni zo‘rlashdi, Yahudo shaharlarida qizlarning nomusiga tegishdi.</div>
  <div id="12"><sup><a href="https://www.kitobook.com/compare/book/25/05/12/" title="сравнение переводов, параллельные ссылки">12</a></sup> Qo‘llaridan osishdi yo‘lboshchilarimizni, Xor qilishdi oqsoqollarimizni.</div>
  <div id="13"><sup><a href="https://www.kitobook.com/compare/book/25/05/13/" title="сравнение переводов, параллельные ссылки">13</a></sup> Yigitlar tegirmon toshini tortyapti, O‘g‘lonlar og‘ir o‘tin ostida gandiraklab qoldi.</div>
  <div id="14"><sup><a href="https://www.kitobook.com/compare/book/25/05/14/" title="сравнение переводов, параллельные ссылки">14</a></sup> Shahar darvozasida oqsoqollar o‘tirmaydigan bo‘ldi, Yigitlar shodon kuylar chalmaydigan bo‘ldi.</div>
  <div id="15"><sup><a href="https://www.kitobook.com/compare/book/25/05/15/" title="сравнение переводов, параллельные ссылки">15</a></sup> Ko‘nglimizni shodlik tark etdi, O‘yin–kulgimiz azaga aylandi.</div>
  <div id="16"><sup><a href="https://www.kitobook.com/compare/book/25/05/16/" title="сравнение переводов, параллельные ссылки">16</a></sup> Boshimizdagi tojimiz tushib ketdi, Gunoh qildik! Sho‘rimiz quridi!</div>
  <div id="17"><sup><a href="https://www.kitobook.com/compare/book/25/05/17/" title="сравнение переводов, параллельные ссылки">17</a></sup> Dardu alamga to‘ldi yuragimiz, Yig‘layverib xiralashdi ko‘zimiz.</div>
  <div id="18"><sup><a href="https://www.kitobook.com/compare/book/25/05/18/" title="сравнение переводов, параллельные ссылки">18</a></sup> Axir, Sion tog‘i huvullab qoldi, Chiyabo‘rilar u yerda izg‘ib yuribdi.</div>
  <div id="19"><sup><a href="https://www.kitobook.com/compare/book/25/05/19/" title="сравнение переводов, параллельные ссылки">19</a></sup> Sen esa, ey Egam, abadiy hukmronlik qilasan, Avlodlar osha O‘z taxtingda o‘tirasan.</div>
  <div id="20"><sup><a href="https://www.kitobook.com/compare/book/25/05/20/" title="сравнение переводов, параллельные ссылки">20</a></sup> Nechun bizni Sen tamom unutding? Nechun uzoq vaqtga tashlab qo‘yding?</div>
  <div id="21"><sup><a href="https://www.kitobook.com/compare/book/25/05/21/" title="сравнение переводов, параллельные ссылки">21</a></sup> Ey Egam, bizni O‘zingga yuz burdirgin, Toki Senga qaytaylik. Qadimgi ulug‘vorligimizni tiklagin.</div>
  <div id="22"><sup><a href="https://www.kitobook.com/compare/book/25/05/22/" title="сравнение переводов, параллельные ссылки">22</a></sup> Nahotki Sen bizdan butunlay voz kechding?! Qahru g‘azabingning had–poyoni bordir, axir!</div>
</div>