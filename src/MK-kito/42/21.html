<div itemprop="articleBody" class="text">
  <div id="1"><sup><a href="https://www.kitobook.com/compare/book/42/21/1/" title="сравнение переводов, параллельные ссылки">1</a></sup> Iso Ma’badning ehson qutisiga nazar solar ekan, ehson tashlab turgan boy odamlarni ko‘rdi.</div>
  <div id="2"><sup><a href="https://www.kitobook.com/compare/book/42/21/2/" title="сравнение переводов, параллельные ссылки">2</a></sup> Shuningdek, ikki chaqa tashlagan bir kambag‘al beva ayolni ham ko‘rdi.</div>
  <div id="3"><sup><a href="https://www.kitobook.com/compare/book/42/21/3/" title="сравнение переводов, параллельные ссылки">3</a></sup> Shunda Iso dedi: “Sizlarga chinini aytayin, bu kambag‘al beva hammadan ko‘proq ehson berdi.</div>
  <div id="4"><sup><a href="https://www.kitobook.com/compare/book/42/21/4/" title="сравнение переводов, параллельные ссылки">4</a></sup> Chunki boylarning hammasi o‘zlarining ortiqcha pullaridan ehson qildilar. Ammo bu ayol kambag‘alligiga qaramasdan, o‘zining bor– yo‘g‘ini tashladi.”</div>
  <div id="5"><sup><a href="https://www.kitobook.com/compare/book/42/21/5/" title="сравнение переводов, параллельные ссылки">5</a></sup> Shogirdlardan ba’zilari Ma’badning go‘zal toshlar va Xudoga nazr qilingan in’omlar bilan bezatilgani to‘g‘risida gaplashayotgan edilar. Shunda Iso dedi:</div>
  <div id="6"><sup><a href="https://www.kitobook.com/compare/book/42/21/6/" title="сравнение переводов, параллельные ссылки">6</a></sup> — Shunday kunlar keladiki, siz ko‘rib turganlarning hammasi vayron bo‘ladi. Bu yerda tosh ustida turgan bironta tosh qolmaydi.</div>
  <div id="7"><sup><a href="https://www.kitobook.com/compare/book/42/21/7/" title="сравнение переводов, параллельные ссылки">7</a></sup> Ular Isodan so‘radilar: — Ustoz, bu hodisalar qachon yuz beradi? Tez orada yuz berishini nimadan bilsak bo‘ladi?</div>
  <div id="8"><sup><a href="https://www.kitobook.com/compare/book/42/21/8/" title="сравнение переводов, параллельные ссылки">8</a></sup> Iso dedi: — Ehtiyot bo‘linglar, yo‘ldan ozmanglar, chunki ko‘pchilik o‘zlarini Mening nomim bilan atab: “Men O‘shaman”, “Vaqt yaqin”, deb aytadi. Ularga ergashmanglar.</div>
  <div id="9"><sup><a href="https://www.kitobook.com/compare/book/42/21/9/" title="сравнение переводов, параллельные ссылки">9</a></sup> Sizlar urush va isyonlar to‘g‘risida xabarlarni eshitganingizda, vahimaga tushmanglar, chunki bu hodisalar birinchi bo‘lib sodir bo‘lishi kerak. Ammo bu hali so‘nggi nihoya emas.</div>
  <div id="10"><sup><a href="https://www.kitobook.com/compare/book/42/21/10/" title="сравнение переводов, параллельные ссылки">10</a></sup> Keyin Iso ularga dedi: “Xalq xalqqa qarshi, shohlik shohlikka qarshi ko‘tariladi.</div>
  <div id="11"><sup><a href="https://www.kitobook.com/compare/book/42/21/11/" title="сравнение переводов, параллельные ссылки">11</a></sup> Ayrim joylarda shiddatli zilzilalar, qahatchiliklar, o‘latlar bo‘ladi. Osmonda vahimali hodisalar, buyuk alomatlar yuz beradi.</div>
  <div id="12"><sup><a href="https://www.kitobook.com/compare/book/42/21/12/" title="сравнение переводов, параллельные ссылки">12</a></sup> Lekin bularning hammasidan oldin sizlarni hibsga oladilar, quvg‘in qiladilar, sinagogalarga topshirib, qamoqlarga tashlaydilar. Mening nomim tufayli sizlarni shohlar va hokimlar oldiga olib boradilar.</div>
  <div id="13"><sup><a href="https://www.kitobook.com/compare/book/42/21/13/" title="сравнение переводов, параллельные ссылки">13</a></sup> Bular Xushxabarni aytishingiz uchun imkoniyat bo‘ladi.</div>
  <div id="14"><sup><a href="https://www.kitobook.com/compare/book/42/21/14/" title="сравнение переводов, параллельные ссылки">14</a></sup> O‘zimizni qanday himoya qilamiz, deb oldindan qayg‘urmaslikka qaror qilinglar.</div>
  <div id="15"><sup><a href="https://www.kitobook.com/compare/book/42/21/15/" title="сравнение переводов, параллельные ссылки">15</a></sup> Men O‘zim sizlarga so‘z, donolik ato qilamanki, raqiblaringizdan birontasi aytganlaringizni rad qila olmaydilar yoki e’tiroz bildira olmaydilar.</div>
  <div id="16"><sup><a href="https://www.kitobook.com/compare/book/42/21/16/" title="сравнение переводов, параллельные ссылки">16</a></sup> Sizlarni hatto ota–onangiz, aka–ukalaringiz, qarindosh–urug‘laringiz, do‘stlaringiz tutib berishadi. Ular ba’zilaringizni o‘ldirishadi.</div>
  <div id="17"><sup><a href="https://www.kitobook.com/compare/book/42/21/17/" title="сравнение переводов, параллельные ссылки">17</a></sup> Mening nomim tufayli hamma sizlardan nafratlanadi.</div>
  <div id="18"><sup><a href="https://www.kitobook.com/compare/book/42/21/18/" title="сравнение переводов, параллельные ссылки">18</a></sup> Biroq boshingizdan bir tola soch ham tushmaydi.</div>
  <div id="19"><sup><a href="https://www.kitobook.com/compare/book/42/21/19/" title="сравнение переводов, параллельные ссылки">19</a></sup> Qat’iyatli bo‘linglar, shunda hayotga erishasiz.”</div>
  <div id="20"><sup><a href="https://www.kitobook.com/compare/book/42/21/20/" title="сравнение переводов, параллельные ссылки">20</a></sup> “Quddusni dushman lashkarlari o‘rab olganini ko‘rganingizda, bilingki, shahar yaqin orada vayron qilinadi.</div>
  <div id="21"><sup><a href="https://www.kitobook.com/compare/book/42/21/21/" title="сравнение переводов, параллельные ссылки">21</a></sup> Shunda Yahudiyada bo‘lganlar tog‘larga qochsin, shaharning ichida bo‘lganlar tashqariga chiqsin, dalalarda bo‘lganlar shaharga kirmasin.</div>
  <div id="22"><sup><a href="https://www.kitobook.com/compare/book/42/21/22/" title="сравнение переводов, параллельные ссылки">22</a></sup> Chunki Xudoning qasos oladigan kunlari keldi. O‘sha kunlarda hamma bashoratlar amalga oshadi.</div>
  <div id="23"><sup><a href="https://www.kitobook.com/compare/book/42/21/23/" title="сравнение переводов, параллельные ссылки">23</a></sup> U kunlarda homilador va emizikli ayollarning holiga voy! Chunki yer yuzini katta musibat chulg‘ab oladi, bu xalqning boshiga Xudoning g‘azabi yog‘iladi.</div>
  <div id="24"><sup><a href="https://www.kitobook.com/compare/book/42/21/24/" title="сравнение переводов, параллельные ссылки">24</a></sup> Ba’zilari qilichdan o‘tkaziladi, boshqalari barcha yurtlarga asir qilib olib ketiladi. G‘ayriyahudiylarning davru davroni tugamaguncha, ular Quddusni oyoq osti qiladilar.”</div>
  <div id="25"><sup><a href="https://www.kitobook.com/compare/book/42/21/25/" title="сравнение переводов, параллельные ссылки">25</a></sup> “Quyosh, oy va yulduzlarda alomatlar paydo bo‘ladi. Dengizlar va to‘lqinlar shovqinidan xalqlar sarosimaga tushib, iztirob chekadi.</div>
  <div id="26"><sup><a href="https://www.kitobook.com/compare/book/42/21/26/" title="сравнение переводов, параллельные ссылки">26</a></sup> Odamlar dunyoga keladigan falokatlarni ko‘rib, qo‘rquvdan hushidan ketadilar. Chunki o‘shanda samoviy kuchlar larzaga keladi.</div>
  <div id="27"><sup><a href="https://www.kitobook.com/compare/book/42/21/27/" title="сравнение переводов, параллельные ссылки">27</a></sup> Shunda hamma odam Inson O‘g‘lini ko‘radi. Inson O‘g‘li qudratga va buyuk ulug‘vorlikka burkanib, bulutlarda keladi.</div>
  <div id="28"><sup><a href="https://www.kitobook.com/compare/book/42/21/28/" title="сравнение переводов, параллельные ссылки">28</a></sup> Bu hodisalar yuz bera boshlaganda, turib, boshingizni baland ko‘taring. Chunki qutqariladigan vaqtingiz yaqinlashmoqda.”</div>
  <div id="29"><sup><a href="https://www.kitobook.com/compare/book/42/21/29/" title="сравнение переводов, параллельные ссылки">29</a></sup> Iso shogirdlariga bir masalni aytib berdi: “Anjir daraxtiga va boshqa hamma daraxtlarga qaranglar.</div>
  <div id="30"><sup><a href="https://www.kitobook.com/compare/book/42/21/30/" title="сравнение переводов, параллельные ссылки">30</a></sup> Daraxtlar barg yozayotganini ko‘rganingizda, yoz yaqinlashib qolganini bilasiz.</div>
  <div id="31"><sup><a href="https://www.kitobook.com/compare/book/42/21/31/" title="сравнение переводов, параллельные ссылки">31</a></sup> Shu singari, mana bu voqealar sodir bo‘lganda, bilingki, Xudoning Shohligi yaqin.</div>
  <div id="32"><sup><a href="https://www.kitobook.com/compare/book/42/21/32/" title="сравнение переводов, параллельные ссылки">32</a></sup> Sizlarga chinini aytayin, bu nasl o‘tmasdanoq, bularning hammasi sodir bo‘ladi.</div>
  <div id="33"><sup><a href="https://www.kitobook.com/compare/book/42/21/33/" title="сравнение переводов, параллельные ссылки">33</a></sup> Yeru osmon yo‘q bo‘lib ketadi, ammo Mening so‘zlarim kuchda qoladi.</div>
  <div id="34"><sup><a href="https://www.kitobook.com/compare/book/42/21/34/" title="сравнение переводов, параллельные ссылки">34</a></sup> Hushyor bo‘linglar! Kayfu safoga, bu hayotning tashvishlariga berilib ketmanglar. Tag‘in o‘sha kun kelib qolganda sizlar to‘satdan to‘rga tushgan odamlarga o‘xshab qolmanglar!</div>
  <div id="35"><sup><a href="https://www.kitobook.com/compare/book/42/21/35/" title="сравнение переводов, параллельные ссылки">35</a></sup> Chunki u kun butun yer yuzida yashovchilarning boshiga tushadi.</div>
  <div id="36"><sup><a href="https://www.kitobook.com/compare/book/42/21/36/" title="сравнение переводов, параллельные ссылки">36</a></sup> Doim hushyor bo‘linglar. Yuz beradigan bu hamma musibatlardan qutula olishingiz va Inson O‘g‘li oldida munosib tura olishingiz uchun doimo ibodatda bo‘linglar.”</div>
  <div id="37"><sup><a href="https://www.kitobook.com/compare/book/42/21/37/" title="сравнение переводов, параллельные ссылки">37</a></sup> Har kuni Iso Ma’badda ta’lim berardi, kechalari esa shahardan chiqib, tunni Zaytun deb ataladigan tog‘da o‘tkazar edi.</div>
  <div id="38"><sup><a href="https://www.kitobook.com/compare/book/42/21/38/" title="сравнение переводов, параллельные ссылки">38</a></sup> Xalq sahardan Isoni tinglagani Ma’badga kelardi.</div>
</div>