<div itemprop="articleBody" class="text">
  <div id="1"><sup><a href="https://www.kitobook.com/compare/book/42/24/1/" title="сравнение переводов, параллельные ссылки">1</a></sup> Yakshanba kuni erta tongda ayollar tayyorlab qo‘ygan xushbo‘y moylarini olib, qabrga keldilar.</div>
  <div id="2"><sup><a href="https://www.kitobook.com/compare/book/42/24/2/" title="сравнение переводов, параллельные ссылки">2</a></sup> Qabr og‘zidagi tosh ag‘darilib yotganini ko‘rdilar.</div>
  <div id="3"><sup><a href="https://www.kitobook.com/compare/book/42/24/3/" title="сравнение переводов, параллельные ссылки">3</a></sup> Ichkariga kirdilar, ammo Rabbimiz Isoning jasadini topmadilar.</div>
  <div id="4"><sup><a href="https://www.kitobook.com/compare/book/42/24/4/" title="сравнение переводов, параллельные ссылки">4</a></sup> Ular gangib qoldilar. Shunda to‘satdan ayollarning qarshisida ikki odam paydo bo‘ldi. Ularning kiyimlari yarqirab turardi.</div>
  <div id="5"><sup><a href="https://www.kitobook.com/compare/book/42/24/5/" title="сравнение переводов, параллельные ссылки">5</a></sup> Ayollar vahimadan boshlarini yerga egib turishdi. Odamlar esa ayollarga shunday deyishdi: — Nega siz tirikni o‘liklar orasidan qidiryapsizlar?</div>
  <div id="6"><sup><a href="https://www.kitobook.com/compare/book/42/24/6/" title="сравнение переводов, параллельные ссылки">6</a></sup> U bu yerda yo‘q, U tirildi! Hali Jalilada bo‘lgan paytida sizlarga nima deganini eslanglar.</div>
  <div id="7"><sup><a href="https://www.kitobook.com/compare/book/42/24/7/" title="сравнение переводов, параллельные ссылки">7</a></sup> U sizga: “Inson O‘g‘li gunohkor odamlar qo‘liga tutib beriladi, xochga mixlanadi, uchinchi kuni esa tiriladi”, — degan edi–ku.</div>
  <div id="8"><sup><a href="https://www.kitobook.com/compare/book/42/24/8/" title="сравнение переводов, параллельные ссылки">8</a></sup> Shunda ayollar Isoning bu so‘zlarini esladilar.</div>
  <div id="9"><sup><a href="https://www.kitobook.com/compare/book/42/24/9/" title="сравнение переводов, параллельные ссылки">9</a></sup> Ular qabr yonidan qaytib, bu voqeani o‘n bir shogirdga va qolgan hammaga aytib berdilar.</div>
  <div id="10"><sup><a href="https://www.kitobook.com/compare/book/42/24/10/" title="сравнение переводов, параллельные ссылки">10</a></sup> Havoriylarga bu xabarni Magdalalik Maryam, Yo‘anna va Yoqubning onasi Maryam yetkazdilar. Ular bilan birga boshqa ayollar ham bor edi.</div>
  <div id="11"><sup><a href="https://www.kitobook.com/compare/book/42/24/11/" title="сравнение переводов, параллельные ссылки">11</a></sup> Ammo havoriylar, bu ayollar safsata tarqatyaptilar, deb o‘yladilar, ayollarning gaplariga ishonmadilar.</div>
  <div id="12"><sup><a href="https://www.kitobook.com/compare/book/42/24/12/" title="сравнение переводов, параллельные ссылки">12</a></sup> Butrus esa o‘rnidan turib, qabr tomon yugurdi. Ichkariga engashib qarab, u yerda faqatgina kafanni ko‘rdi. Yuz bergan voqeadan hayron qolib, uyiga qaytib ketdi.</div>
  <div id="13"><sup><a href="https://www.kitobook.com/compare/book/42/24/13/" title="сравнение переводов, параллельные ссылки">13</a></sup> O‘sha kuni Isoning shogirdlaridan ikkitasi Emmaus degan qishloqqa ketishayotgan edi. Bu qishloq Quddusdan o‘n bir kilometr uzoqlikda joylashgan edi.</div>
  <div id="14"><sup><a href="https://www.kitobook.com/compare/book/42/24/14/" title="сравнение переводов, параллельные ссылки">14</a></sup> Ular yuz bergan voqealar to‘g‘risida suhbatlashib ketayotgan edilar.</div>
  <div id="15"><sup><a href="https://www.kitobook.com/compare/book/42/24/15/" title="сравнение переводов, параллельные ссылки">15</a></sup> Ular gaplashib, bo‘lib o‘tganlarni muhokama qilib ketayotganlarida, Isoning O‘zi ularga yaqinlashib, hamroh bo‘ldi.</div>
  <div id="16"><sup><a href="https://www.kitobook.com/compare/book/42/24/16/" title="сравнение переводов, параллельные ссылки">16</a></sup> Shogirdlar Isoni ko‘rdilar, ammo Uni taniy olmadilar.</div>
  <div id="17"><sup><a href="https://www.kitobook.com/compare/book/42/24/17/" title="сравнение переводов, параллельные ссылки">17</a></sup> Iso ulardan: — Nimani muhokama qilib ketyapsizlar? — deb so‘radi. Ular to‘xtab qoldilar, yuzlari g‘amgin edi.</div>
  <div id="18"><sup><a href="https://www.kitobook.com/compare/book/42/24/18/" title="сравнение переводов, параллельные ссылки">18</a></sup> Shogirdlaridan Kleopa degani Unga javob berdi: — Shu kunlarda Quddusda ko‘p voqealar yuz berdi. Bulardan bexabar qolgan musofir yolg‘iz siz bo‘lsangiz kerak.</div>
  <div id="19"><sup><a href="https://www.kitobook.com/compare/book/42/24/19/" title="сравнение переводов, параллельные ссылки">19</a></sup> — Qanday voqealar? — deb so‘radi Iso ulardan. — Nosiralik Iso to‘g‘risidagi voqealar–da, — deb javob berdi ular. — Iso payg‘ambar edi, Xudo oldida va butun xalq oldida so‘zlari va ishlari bilan qudratini ko‘rsatdi.</div>
  <div id="20"><sup><a href="https://www.kitobook.com/compare/book/42/24/20/" title="сравнение переводов, параллельные ссылки">20</a></sup> Ammo bosh ruhoniylarimiz bilan oqsoqollarimiz Uni o‘limga mahkum qilib, xochga mixlash uchun tutib berdilar.</div>
  <div id="21"><sup><a href="https://www.kitobook.com/compare/book/42/24/21/" title="сравнение переводов, параллельные ссылки">21</a></sup> Biz esa, U Isroilni xalos etadi, deb umid qilgan edik. Bu hodisalar sodir bo‘lganiga bugun uch kun bo‘ldi.</div>
  <div id="22"><sup><a href="https://www.kitobook.com/compare/book/42/24/22/" title="сравнение переводов, параллельные ссылки">22</a></sup> Buning ustiga–ustak, oramizdagi ayrim ayollar bizni hayratda qoldirishdi. Ular bugun saharda qabrga borgan ekanlar,</div>
  <div id="23"><sup><a href="https://www.kitobook.com/compare/book/42/24/23/" title="сравнение переводов, параллельные ссылки">23</a></sup> Uning jasadini topa olmabdilar. Ayollar qaytib kelib: “Bizga farishtalar zohir bo‘ldi, ular bizga, Iso tirik, deb aytishdi”, degan xabarni olib kelishdi.</div>
  <div id="24"><sup><a href="https://www.kitobook.com/compare/book/42/24/24/" title="сравнение переводов, параллельные ссылки">24</a></sup> Shunda oramizdan ba’zilar qabrga borib, ayollarning gapi to‘g‘ri ekanini ko‘rdilar. Iso qabrda yo‘q edi.</div>
  <div id="25"><sup><a href="https://www.kitobook.com/compare/book/42/24/25/" title="сравнение переводов, параллельные ссылки">25</a></sup> Iso ularga dedi: — Bunchalik befahm bo‘lmasangizlar?! Payg‘ambarlarning gaplariga ishonish nega sizlar uchun shunchalik qiyin?!</div>
  <div id="26"><sup><a href="https://www.kitobook.com/compare/book/42/24/26/" title="сравнение переводов, параллельные ссылки">26</a></sup> Axir Masih ulug‘lanishidan oldin bu azoblarni boshdan kechirishi kerak edi–ku!</div>
  <div id="27"><sup><a href="https://www.kitobook.com/compare/book/42/24/27/" title="сравнение переводов, параллельные ссылки">27</a></sup> Keyin Musodan tortib, barcha payg‘ambarlar bitiklarida O‘zi haqida yozilgan so‘zlarning hammasini Iso ularga tushuntirdi.</div>
  <div id="28"><sup><a href="https://www.kitobook.com/compare/book/42/24/28/" title="сравнение переводов, параллельные ссылки">28</a></sup> Nihoyat, ular borayotgan qishloqqa yaqinlashdilar. Iso O‘zini yo‘lda davom etadigan qilib ko‘rsatdi.</div>
  <div id="29"><sup><a href="https://www.kitobook.com/compare/book/42/24/29/" title="сравнение переводов, параллельные ссылки">29</a></sup> Lekin ular Isoga: — Kech bo‘lib qoldi, hademay qorong‘i ham tushadi. Biz bilan birga qoling, — deb qistadilar. Iso ular bilan birga qolgani ichkariga kirdi.</div>
  <div id="30"><sup><a href="https://www.kitobook.com/compare/book/42/24/30/" title="сравнение переводов, параллельные ссылки">30</a></sup> Ular bilan birga dasturxonga o‘tirganda, nonni olib shukrona duosini aytdi va nonni sindirib ularga berdi.</div>
  <div id="31"><sup><a href="https://www.kitobook.com/compare/book/42/24/31/" title="сравнение переводов, параллельные ссылки">31</a></sup> Shunda ularning ko‘zlari ochilib, Isoni tanib qolishdi. Biroq Iso ko‘zdan g‘oyib bo‘ldi.</div>
  <div id="32"><sup><a href="https://www.kitobook.com/compare/book/42/24/32/" title="сравнение переводов, параллельные ссылки">32</a></sup> Shogirdlar bir–biriga dedilar: — U yo‘lda biz bilan gaplashib, Muqaddas Bitiklarni tushuntirayotganda, yuraklarimiz jizillamaganmidi, axir?!</div>
  <div id="33"><sup><a href="https://www.kitobook.com/compare/book/42/24/33/" title="сравнение переводов, параллельные ссылки">33</a></sup> Shu zahoti o‘rinlaridan turib, Quddusga qaytib bordilar. O‘n bir havoriyni va ular bilan to‘planib turganlarni topdilar.</div>
  <div id="34"><sup><a href="https://www.kitobook.com/compare/book/42/24/34/" title="сравнение переводов, параллельные ссылки">34</a></sup> Havoriylar ularga: — Rabbimiz Iso haqiqatan ham tirilibdi! U Shimo‘nga ko‘rinibdi! — deb aytdilar.</div>
  <div id="35"><sup><a href="https://www.kitobook.com/compare/book/42/24/35/" title="сравнение переводов, параллельные ссылки">35</a></sup> Shunda Emmausdan qaytib kelgan ikki shogird ham yo‘ldagi voqealarni, Iso nonni sindirayotganda Uni qanday tanib qolganlarini aytib berdilar.</div>
  <div id="36"><sup><a href="https://www.kitobook.com/compare/book/42/24/36/" title="сравнение переводов, параллельные ссылки">36</a></sup> Ular bu to‘g‘rida hali gapirayotganlarida, Isoning O‘zi o‘rtalarida zohir bo‘ldi. — Sizlarga tinchlik bo‘lsin! — dedi.</div>
  <div id="37"><sup><a href="https://www.kitobook.com/compare/book/42/24/37/" title="сравнение переводов, параллельные ссылки">37</a></sup> Shogirdlar, arvoh ko‘ryapmiz, deb o‘ylab o‘takasi yorildi.</div>
  <div id="38"><sup><a href="https://www.kitobook.com/compare/book/42/24/38/" title="сравнение переводов, параллельные ссылки">38</a></sup> Lekin Iso ularga dedi: — Nega qo‘rqib ketdingizlar? Nechun ko‘nglingizda buncha gumonlar tug‘ilyapti?</div>
  <div id="39"><sup><a href="https://www.kitobook.com/compare/book/42/24/39/" title="сравнение переводов, параллельные ссылки">39</a></sup> Qo‘llarimga va oyoqlarimga qaranglar, bu Men O‘zimman. Meni ushlab ko‘ringlar. Arvohning etu suyagi bo‘lmaydi–ku, axir! Mening esa, ko‘rib turganingizday, etu suyagim bor.</div>
  <div id="40"><sup><a href="https://www.kitobook.com/compare/book/42/24/40/" title="сравнение переводов, параллельные ссылки">40</a></sup> Iso shu gaplarni aytib, ularga qo‘l–oyoqlarini ko‘rsatdi.</div>
  <div id="41"><sup><a href="https://www.kitobook.com/compare/book/42/24/41/" title="сравнение переводов, параллельные ссылки">41</a></sup> Shogirdlari sevinchdan taajjublanib hali ham ishonmay turganlarida, Iso ulardan so‘radi: — Bu yerda yeydigan biron narsangiz bormi?</div>
  <div id="42"><sup><a href="https://www.kitobook.com/compare/book/42/24/42/" title="сравнение переводов, параллельные ссылки">42</a></sup> Shogirdlari Unga bir bo‘lak qovurilgan baliq berishdi.</div>
  <div id="43"><sup><a href="https://www.kitobook.com/compare/book/42/24/43/" title="сравнение переводов, параллельные ссылки">43</a></sup> Iso buni olib, ularning ko‘zlari oldida yedi.</div>
  <div id="44"><sup><a href="https://www.kitobook.com/compare/book/42/24/44/" title="сравнение переводов, параллельные ссылки">44</a></sup> Keyin Iso shogirdlariga dedi: — Sizlar bilan birga bo‘lgan paytlarimda, Tavrotda, payg‘ambarlar bitiklarida va Zaburda Men to‘g‘rimda yozilganlar bajo bo‘lishi kerak, deb sizlarga aytgan edim.</div>
  <div id="45"><sup><a href="https://www.kitobook.com/compare/book/42/24/45/" title="сравнение переводов, параллельные ссылки">45</a></sup> So‘ngra Iso, Muqaddas Bitiklarni tushunib yetsinlar, deb ularning ongini ochdi</div>
  <div id="46"><sup><a href="https://www.kitobook.com/compare/book/42/24/46/" title="сравнение переводов, параллельные ссылки">46</a></sup> va ularga dedi: — Masih azob chekishi va uchinchi kuni o‘likdan tirilishi kerak, deb yozilgan.</div>
  <div id="47"><sup><a href="https://www.kitobook.com/compare/book/42/24/47/" title="сравнение переводов, параллельные ссылки">47</a></sup> Yana, tavba qilish va gunohlarning kechirilishi haqidagi xabar Uning nomi bilan jamiki xalqlarga va’z qilinishi kerak, deb ham yozilgan. Shunday ekan, Quddusdan boshlab,</div>
  <div id="48"><sup><a href="https://www.kitobook.com/compare/book/42/24/48/" title="сравнение переводов, параллельные ссылки">48</a></sup> hamma odamlarga ko‘rgan– bilganlaringizni aytinglar.</div>
  <div id="49"><sup><a href="https://www.kitobook.com/compare/book/42/24/49/" title="сравнение переводов, параллельные ссылки">49</a></sup> Men sizlarga Otam va’da qilgan Muqaddas Ruhni yuboraman. Shuning uchun yuqoridan qudrat kelib sizlarni qamrab olmaguncha, shu shaharda qolinglar.</div>
  <div id="50"><sup><a href="https://www.kitobook.com/compare/book/42/24/50/" title="сравнение переводов, параллельные ссылки">50</a></sup> Shundan keyin Iso shogirdlarini shahardan tashqariga — Baytaniya yaqiniga olib chiqdi. Iso qo‘llarini ko‘tarib, ularni duo qildi.</div>
  <div id="51"><sup><a href="https://www.kitobook.com/compare/book/42/24/51/" title="сравнение переводов, параллельные ссылки">51</a></sup> Duo qilayotib, ulardan uzoqlashib boraverdi va osmonga ko‘tarildi.</div>
  <div id="52"><sup><a href="https://www.kitobook.com/compare/book/42/24/52/" title="сравнение переводов, параллельные ссылки">52</a></sup> Shogirdlar esa Unga sajda qildilar va katta sevinch ila Quddusga qaytib bordilar.</div>
  <div id="53"><sup><a href="https://www.kitobook.com/compare/book/42/24/53/" title="сравнение переводов, параллельные ссылки">53</a></sup> Ular doimo Ma’badda bo‘lib, Xudoni olqishlar edilar.</div>
</div>