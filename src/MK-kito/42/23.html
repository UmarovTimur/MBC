<div itemprop="articleBody" class="text">
  <div id="1"><sup><a href="https://www.kitobook.com/compare/book/42/23/1/" title="сравнение переводов, параллельные ссылки">1</a></sup> Butun Kengash a’zolari turib, Isoni Pilatning oldiga keltirdilar.</div>
  <div id="2"><sup><a href="https://www.kitobook.com/compare/book/42/23/2/" title="сравнение переводов, параллельные ссылки">2</a></sup> Ular Isoni ayblay boshladilar: — Biz bu Odamni xalqimizni yo‘ldan ozdirayotganda ushlab oldik. U, Qaysarga soliq to‘lamanglar, Men Masihman, shohman, deb aytib yuribdi.</div>
  <div id="3"><sup><a href="https://www.kitobook.com/compare/book/42/23/3/" title="сравнение переводов, параллельные ссылки">3</a></sup> Pilat Isodan: — Sen yahudiylarning shohimisan? — deb so‘radi. — Siz shunaqa deysiz, — deb javob berdi Iso.</div>
  <div id="4"><sup><a href="https://www.kitobook.com/compare/book/42/23/4/" title="сравнение переводов, параллельные ссылки">4</a></sup> Shunda Pilat bosh ruhoniylarga va olomonga: — Men bu odamni ayblashga hech qanday sabab ko‘rmayapman, — dedi.</div>
  <div id="5"><sup><a href="https://www.kitobook.com/compare/book/42/23/5/" title="сравнение переводов, параллельные ссылки">5</a></sup> Ammo ular qattiq turib oldilar: — U O‘z ta’limoti bilan butun Yahudiyadagi odamlarni qo‘zg‘olonga da’vat qilyapti. U bu qilmishini Jalilada boshlagandi, endi shu yerga ham yetib kelibdi.</div>
  <div id="6"><sup><a href="https://www.kitobook.com/compare/book/42/23/6/" title="сравнение переводов, параллельные ссылки">6</a></sup> Pilat bu gapni eshitib: — Bu Odam Jalilalikmi? — deb so‘radi.</div>
  <div id="7"><sup><a href="https://www.kitobook.com/compare/book/42/23/7/" title="сравнение переводов, параллельные ссылки">7</a></sup> Iso Hirodning qo‘l ostidagi hududdan ekanini Pilat bilgach, Uni Hirod huzuriga jo‘natdi. Hirod o‘sha paytda Quddusda edi.</div>
  <div id="8"><sup><a href="https://www.kitobook.com/compare/book/42/23/8/" title="сравнение переводов, параллельные ссылки">8</a></sup> Hirod Isoni ko‘rib, juda xursand bo‘lib ketdi. U anchadan buyon Isoni ko‘rmoqchi bo‘lib yurgan edi. Chunki Hirod Iso haqida eshitgan, Uning biron mo‘jizasini ko‘rsam, degan niyatda edi.</div>
  <div id="9"><sup><a href="https://www.kitobook.com/compare/book/42/23/9/" title="сравнение переводов, параллельные ссылки">9</a></sup> Hirod Isoga ko‘p savollar berdi, ammo Iso hech biriga javob qaytarmadi.</div>
  <div id="10"><sup><a href="https://www.kitobook.com/compare/book/42/23/10/" title="сравнение переводов, параллельные ссылки">10</a></sup> Shu yerda turgan bosh ruhoniylar bilan Tavrot tafsirchilari esa Uni shiddat bilan qoraladilar.</div>
  <div id="11"><sup><a href="https://www.kitobook.com/compare/book/42/23/11/" title="сравнение переводов, параллельные ссылки">11</a></sup> Shundan keyin Hirodning o‘zi ham askarlari bilan birga Isoni kamsitib masxaraladi. Unga shohona chopon kiydirib, Pilatning oldiga qaytarib yubordi.</div>
  <div id="12"><sup><a href="https://www.kitobook.com/compare/book/42/23/12/" title="сравнение переводов, параллельные ссылки">12</a></sup> Bir– biriga dushman bo‘lgan Hirod bilan Pilat o‘sha kuni do‘stlashdilar.</div>
  <div id="13"><sup><a href="https://www.kitobook.com/compare/book/42/23/13/" title="сравнение переводов, параллельные ссылки">13</a></sup> Pilat bosh ruhoniylar, boshliqlar va xalqni chaqirib,</div>
  <div id="14"><sup><a href="https://www.kitobook.com/compare/book/42/23/14/" title="сравнение переводов, параллельные ссылки">14</a></sup> ularga dedi: — Sizlar bu Odamni xalqni yo‘ldan ozdirishda ayblab, oldimga olib keldingizlar. Men Uni sizlarning oldingizda tekshirib ko‘rdim. Ammo sizlar Unga qo‘ygan ayblardan birontasini men topmadim.</div>
  <div id="15"><sup><a href="https://www.kitobook.com/compare/book/42/23/15/" title="сравнение переводов, параллельные ссылки">15</a></sup> Hirod ham hech nima topolmagani uchun Uni bizning oldimizga qaytarib yubordi. Xullas, bu Odam o‘limga loyiq biron ish qilmagan.</div>
  <div id="16"><sup><a href="https://www.kitobook.com/compare/book/42/23/16/" title="сравнение переводов, параллельные ссылки">16</a></sup> Shuning uchun, men Uni kaltaklab, ozod qilib yuboramanю</div>
  <div id="17"><sup><a href="https://www.kitobook.com/compare/book/42/23/17/" title="сравнение переводов, параллельные ссылки">17</a></sup> Odatga ko‘ra har Fisih bayramida Pilat bir yahudiy mahbusni ozod qilar edi.</div>
  <div id="18"><sup><a href="https://www.kitobook.com/compare/book/42/23/18/" title="сравнение переводов, параллельные ссылки">18</a></sup> Xaloyiq esa bir og‘izdan: — Unga o‘lim! Bizga Barabbani ozod qiling! — deb baqira ketishdi.</div>
  <div id="19"><sup><a href="https://www.kitobook.com/compare/book/42/23/19/" title="сравнение переводов, параллельные ссылки">19</a></sup> Barabba shaharda yuz bergan isyonda ishtirok etib, qotillik qilgan, shuning uchun zindonga tashlangan edi.</div>
  <div id="20"><sup><a href="https://www.kitobook.com/compare/book/42/23/20/" title="сравнение переводов, параллельные ссылки">20</a></sup> Pilat Isoni ozod qilmoqchi bo‘lib, olomonga yana murojaat etdi.</div>
  <div id="21"><sup><a href="https://www.kitobook.com/compare/book/42/23/21/" title="сравнение переводов, параллельные ссылки">21</a></sup> Ammo olomon: “Xochga mixlansin! Xochga mixlansin!” deb shovqin ko‘tardi.</div>
  <div id="22"><sup><a href="https://www.kitobook.com/compare/book/42/23/22/" title="сравнение переводов, параллельные ссылки">22</a></sup> Pilat uchinchi marta ularga aytdi: — U nima yomonlik qildi, axir?! Men Unda o‘limga loyiq biror ayb topganim yo‘q. Shunday ekan, men Uni kaltaklab, ozod qilib yuboraman!</div>
  <div id="23"><sup><a href="https://www.kitobook.com/compare/book/42/23/23/" title="сравнение переводов, параллельные ссылки">23</a></sup> Biroq olomon ovozi boricha: “Iso xochga mixlansin!” deb baqirib, talab qilaverdi. Nihoyat ularning baqir–chaqirlari ustun keldi.</div>
  <div id="24"><sup><a href="https://www.kitobook.com/compare/book/42/23/24/" title="сравнение переводов, параллельные ссылки">24</a></sup> Pilat ularning talabini bajarishga qaror qildi.</div>
  <div id="25"><sup><a href="https://www.kitobook.com/compare/book/42/23/25/" title="сравнение переводов, параллельные ссылки">25</a></sup> Olomonning istagiga ko‘ra, isyonda ishtirok etib, qotillik qilgani uchun zindonga tashlangan odamni Pilat ozod qildi, Isoni esa olomonning ixtiyoriga topshirdi.</div>
  <div id="26"><sup><a href="https://www.kitobook.com/compare/book/42/23/26/" title="сравнение переводов, параллельные ссылки">26</a></sup> Askarlar Isoni olib ketdilar. Ular ketayotganlarida, Shimo‘n degan bir odamni uchratib qoldilar. Shimo‘n Kirineyalik bo‘lib, daladan shaharga qaytib kelayotgan ekan. Askarlar uning yelkasiga xochni ortib, Isoning ketidan borishga majbur qildilar.</div>
  <div id="27"><sup><a href="https://www.kitobook.com/compare/book/42/23/27/" title="сравнение переводов, параллельные ссылки">27</a></sup> Bir talay olomon Isoning ortidan ergashib kelayotgan edi. Ularning orasida ayollar ham bor edi. Ayollar ko‘ksiga urib, Iso uchun faryod qilardilar.</div>
  <div id="28"><sup><a href="https://www.kitobook.com/compare/book/42/23/28/" title="сравнение переводов, параллельные ссылки">28</a></sup> Iso ayollarga qarab dedi: — Men uchun yig‘lamanglar, ey Quddus qizlari! O‘zlaringiz uchun, farzandlaringiz uchun yig‘langlar.</div>
  <div id="29"><sup><a href="https://www.kitobook.com/compare/book/42/23/29/" title="сравнение переводов, параллельные ссылки">29</a></sup> Shunday kunlar keladiki: “Tug‘magan, bola emizmagan, bepusht ayollar baxtlidir”, — deb aytishadi.</div>
  <div id="30"><sup><a href="https://www.kitobook.com/compare/book/42/23/30/" title="сравнение переводов, параллельные ссылки">30</a></sup> O‘shanda odamlar tog‘larga: “Bizni yashiringlar!” deya baqirishadi. Qirlarga: “Ustimizga qulanglar!” deb yolvorishadi.</div>
  <div id="31"><sup><a href="https://www.kitobook.com/compare/book/42/23/31/" title="сравнение переводов, параллельные ссылки">31</a></sup> Ko‘karib turgan daraxtga shunday qilsalar, qurigan daraxtni nima qilar ekanlar?!</div>
  <div id="32"><sup><a href="https://www.kitobook.com/compare/book/42/23/32/" title="сравнение переводов, параллельные ссылки">32</a></sup> Iso bilan birga ikki jinoyatchini ham qatl qilishga olib ketayotgan edilar.</div>
  <div id="33"><sup><a href="https://www.kitobook.com/compare/book/42/23/33/" title="сравнение переводов, параллельные ссылки">33</a></sup> Bosh suyagi degan joyga yetib kelganlaridan so‘ng, askarlar Isoni xochga mixladilar. Iso bilan birga ikkita jinoyatchini ham mixladilar, ularning biri Isoning o‘ng tomonida, biri chap tomonida edi.</div>
  <div id="34"><sup><a href="https://www.kitobook.com/compare/book/42/23/34/" title="сравнение переводов, параллельные ссылки">34</a></sup> Iso: — Ey Ota! Ularni kechirgin, ular nima qilayotganini bilmaydilar, — dedi. Askarlar qur’a tashlab, Isoning kiyimlarini bo‘lishib oldilar.</div>
  <div id="35"><sup><a href="https://www.kitobook.com/compare/book/42/23/35/" title="сравнение переводов, параллельные ссылки">35</a></sup> Olomon qarab turardi. Boshliqlar esa Isoning ustidan kulib, shunday derdilar: — U boshqalarni qutqarardi. Agar U Xudo tanlagan Masih bo‘lsa, endi O‘zini qutqarib ko‘rsin–chi! — deyishardi.</div>
  <div id="36"><sup><a href="https://www.kitobook.com/compare/book/42/23/36/" title="сравнение переводов, параллельные ссылки">36</a></sup> Askarlar ham Isoni masxaraladilar. Ular Isoga arzon sharob ichirgani yaqinlashib,</div>
  <div id="37"><sup><a href="https://www.kitobook.com/compare/book/42/23/37/" title="сравнение переводов, параллельные ссылки">37</a></sup> shunday dedilar: — Agar Sen yahudiylarning Shohi bo‘lsang, O‘zingni O‘zing qutqar–chi!</div>
  <div id="38"><sup><a href="https://www.kitobook.com/compare/book/42/23/38/" title="сравнение переводов, параллельные ссылки">38</a></sup> Isoning bosh tomonida “Bu Yahudiylarning Shohidir” degan yozuv bor edi.</div>
  <div id="39"><sup><a href="https://www.kitobook.com/compare/book/42/23/39/" title="сравнение переводов, параллельные ссылки">39</a></sup> Osilgan jinoyatchilardan biri Isoni haqoratlab dedi: — Masih ekansan, O‘zingni ham, bizni ham qutqarmaysanmi?!</div>
  <div id="40"><sup><a href="https://www.kitobook.com/compare/book/42/23/40/" title="сравнение переводов, параллельные ссылки">40</a></sup> Ikkinchi jinoyatchi esa bu sherigiga ta’na qildi: — Xudodan qo‘rqmaysanmi?! O‘zing ham shu odam kabi jazoga mahkum bo‘lgansan–ku!</div>
  <div id="41"><sup><a href="https://www.kitobook.com/compare/book/42/23/41/" title="сравнение переводов, параллельные ссылки">41</a></sup> Biz qilmishimizga yarasha adolatli jazo oldik. U esa hech qanday yomonlik qilgani yo‘q.</div>
  <div id="42"><sup><a href="https://www.kitobook.com/compare/book/42/23/42/" title="сравнение переводов, параллельные ссылки">42</a></sup> Keyin dedi: — Ey Iso, taxtingizga o‘tirib, Shoh bo‘lganingizda meni eslang!</div>
  <div id="43"><sup><a href="https://www.kitobook.com/compare/book/42/23/43/" title="сравнение переводов, параллельные ссылки">43</a></sup> Iso unga dedi: — Senga chinini aytayin, bugunoq sen Men bilan birga jannatda bo‘lasan.</div>
  <div id="44"><sup><a href="https://www.kitobook.com/compare/book/42/23/44/" title="сравнение переводов, параллельные ссылки">44</a></sup> Tush payti edi. Kun qoraydi, soat uchga qadar hamma yoq zulmatga cho‘mdi.</div>
  <div id="45"><sup><a href="https://www.kitobook.com/compare/book/42/23/45/" title="сравнение переводов, параллельные ссылки">45</a></sup> Ma’baddagiparda o‘rtasidan yirtildi.</div>
  <div id="46"><sup><a href="https://www.kitobook.com/compare/book/42/23/46/" title="сравнение переводов, параллельные ссылки">46</a></sup> Iso baland ovoz bilan faryod qildi: — Ota! Ruhimni Sening qo‘llaringga topshiryapman. Shunday dedi–da, jon berdi.</div>
  <div id="47"><sup><a href="https://www.kitobook.com/compare/book/42/23/47/" title="сравнение переводов, параллельные ссылки">47</a></sup> Voqeani ko‘rib turgan yuzboshi Xudoni ulug‘lab: — Haqiqatan ham, bu Odam solih ekan, — dedi.</div>
  <div id="48"><sup><a href="https://www.kitobook.com/compare/book/42/23/48/" title="сравнение переводов, параллельные ссылки">48</a></sup> Tomoshaga to‘plangan olomon sodir bo‘lgan voqealarni ko‘rib, qayg‘udan ko‘ksiga ura–ura uylariga qaytib ketdilar.</div>
  <div id="49"><sup><a href="https://www.kitobook.com/compare/book/42/23/49/" title="сравнение переводов, параллельные ссылки">49</a></sup> Isoni bilganlar esa, shu jumladan, Jaliladan Unga ergashib kelgan ayollar yuz bergan voqealarni uzoqdan kuzatib turardilar.</div>
  <div id="50"><sup><a href="https://www.kitobook.com/compare/book/42/23/50/" title="сравнение переводов, параллельные ссылки">50</a></sup> Oliy kengash a’zolari orasida Yusuf ismli yaxshi va solih bir kishi bor edi.</div>
  <div id="51"><sup><a href="https://www.kitobook.com/compare/book/42/23/51/" title="сравнение переводов, параллельные ссылки">51</a></sup> U yahudiylarning Arimateya shahridan bo‘lib, Xudoning Shohligini intizorlik bilan kutardi. Yusuf Kengash a’zolarining bu qarorini va qilgan ishini ma’qullamagan edi.</div>
  <div id="52"><sup><a href="https://www.kitobook.com/compare/book/42/23/52/" title="сравнение переводов, параллельные ссылки">52</a></sup> U Pilatning oldiga borib, Isoning jasadini so‘radi.</div>
  <div id="53"><sup><a href="https://www.kitobook.com/compare/book/42/23/53/" title="сравнение переводов, параллельные ссылки">53</a></sup> Yusuf jasadni xochdan tushirib olib, zig‘ir mato bilan kafanladi. Keyin jasadni qoyaga o‘yilgan qabrga qo‘ydi. Bu qabrga hali hech kim qo‘yilmagan edi.</div>
  <div id="54"><sup><a href="https://www.kitobook.com/compare/book/42/23/54/" title="сравнение переводов, параллельные ссылки">54</a></sup> Bu kun Shabbat arafasi bo‘lib, Shabbat kuni boshlanishiga oz qolgandi.</div>
  <div id="55"><sup><a href="https://www.kitobook.com/compare/book/42/23/55/" title="сравнение переводов, параллельные ссылки">55</a></sup> Jaliladan Iso bilan birga kelgan ayollar Yusufning orqasidan ergashib bordilar. Ular qabrni va Isoning jasadi qanday dafn qilinganini ko‘rdilar.</div>
  <div id="56"><sup><a href="https://www.kitobook.com/compare/book/42/23/56/" title="сравнение переводов, параллельные ссылки">56</a></sup> Ular uylariga qaytib borib, jasadga surtish uchun xushbo‘y moylar va atirlar tayyorladilar. Shabbat kuni esa, Qonunda buyurilganday, dam oldilar.</div>
</div>