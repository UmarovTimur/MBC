<div itemprop="articleBody" class="text">
  <div id="1"><sup><a href="https://www.kitobook.com/compare/book/42/10/1/" title="сравнение переводов, параллельные ссылки">1</a></sup> Shundan keyin Rabbimiz Iso yetmish ikki odamni tanlab oldi. Ularni ikkita–ikkita qilib, borishni mo‘ljallagan har bir shaharga, har bir joyga O‘zidan oldin jo‘natdi.</div>
  <div id="2"><sup><a href="https://www.kitobook.com/compare/book/42/10/2/" title="сравнение переводов, параллельные ссылки">2</a></sup> Iso ularga shunday dedi: — Hosil mo‘l, ammo ishchilar oz. Hosil Egasidan: “Hosilingni yig‘ib olishga yana ishchilar yubor”, deb so‘ranglar.</div>
  <div id="3"><sup><a href="https://www.kitobook.com/compare/book/42/10/3/" title="сравнение переводов, параллельные ссылки">3</a></sup> Boringlar! Sizni bo‘rilar orasiga qo‘zilarday yuboryapman.</div>
  <div id="4"><sup><a href="https://www.kitobook.com/compare/book/42/10/4/" title="сравнение переводов, параллельные ссылки">4</a></sup> O‘zlaringiz bilan hamyon, to‘rva, choriq olmanglar. Yo‘lda hech kim bilan salomlashmanglar.</div>
  <div id="5"><sup><a href="https://www.kitobook.com/compare/book/42/10/5/" title="сравнение переводов, параллельные ссылки">5</a></sup> Biror xonadonga kirganlaringizda, avvalo: “Xonadoningizda tinchlik–omonlik bo‘lsin”, deb aytinglar.</div>
  <div id="6"><sup><a href="https://www.kitobook.com/compare/book/42/10/6/" title="сравнение переводов, параллельные ссылки">6</a></sup> Agar o‘sha xonadonda tinchliksevar odam yashayotgan bo‘lsa, siz tilagan tinchlik o‘sha odamda qoladi. Bo‘lmasa, o‘zingizga qaytib keladi.</div>
  <div id="7"><sup><a href="https://www.kitobook.com/compare/book/42/10/7/" title="сравнение переводов, параллельные ссылки">7</a></sup> Bir xonadondan boshqa xonadonga ko‘chib yurmanglar. Kirgan xonadoningizda qolinglar. Oldingizga nima qo‘yishsa, o‘shani yeb– ichinglar. Chunki mehnatkash ish haqini olishga munosibdir.</div>
  <div id="8"><sup><a href="https://www.kitobook.com/compare/book/42/10/8/" title="сравнение переводов, параллельные ссылки">8</a></sup> Bir shaharga kirganingizda, shahar aholisi sizlarni qabul qilsa, oldingizga qo‘yganlarini yenglar.</div>
  <div id="9"><sup><a href="https://www.kitobook.com/compare/book/42/10/9/" title="сравнение переводов, параллельные ссылки">9</a></sup> O‘sha yerdagi xastalarga shifo berib, shahardagi odamlarga: “Xudoning Shohligi sizlarga yaqinlashdi”, deb aytinglar.</div>
  <div id="10"><sup><a href="https://www.kitobook.com/compare/book/42/10/10/" title="сравнение переводов, параллельные ссылки">10</a></sup> Ammo biron shaharga kirganingizda sizlarni qabul qilmasalar, o‘sha shaharning shoh ko‘chalariga chiqib shunday deb aytinglar:</div>
  <div id="11"><sup><a href="https://www.kitobook.com/compare/book/42/10/11/" title="сравнение переводов, параллельные ссылки">11</a></sup> “Noroziligimiz tariqasida shahringizdan oyoqlarimizga yopishgan changni ham qoqib ketyapmiz. Ammo bilib qo‘ying, Xudoning Shohligi yaqinlashdi!”</div>
  <div id="12"><sup><a href="https://www.kitobook.com/compare/book/42/10/12/" title="сравнение переводов, параллельные ссылки">12</a></sup> Sizlarga aytamanki, qiyomat kunida o‘sha shaharning holi Sado‘m shahrining holidan battar bo‘ladi.</div>
  <div id="13"><sup><a href="https://www.kitobook.com/compare/book/42/10/13/" title="сравнение переводов, параллельные ссылки">13</a></sup> “Sening holingga voy, ey Horazin! Sening holingga voy, ey Baytsayda! Agar sizlarda sodir bo‘lgan mo‘jizalar Tir bilan Sidon shaharlarida yaratilganda edi, ular allaqachon qanorga o‘ranib, kulga o‘tirib, tavba qilgan bo‘lardilar.</div>
  <div id="14"><sup><a href="https://www.kitobook.com/compare/book/42/10/14/" title="сравнение переводов, параллельные ссылки">14</a></sup> Qiyomat kunida sizning holingiz Tir va Sidonning holidan battar bo‘ladi.</div>
  <div id="15"><sup><a href="https://www.kitobook.com/compare/book/42/10/15/" title="сравнение переводов, параллельные ссылки">15</a></sup> Ey Kafarnahum! Xudo seni ko‘klarga ko‘taradi deb o‘ylaysanmi?! Yo‘q, U seni tubsiz chuqurlikka uloqtiradi!”</div>
  <div id="16"><sup><a href="https://www.kitobook.com/compare/book/42/10/16/" title="сравнение переводов, параллельные ссылки">16</a></sup> Iso shogirdlariga dedi: “Sizlarga quloq solgan Menga quloq solgan bo‘ladi. Sizlarni rad qilgan Meni rad qilgan bo‘ladi. Meni rad qilgan esa Meni Yuborganni rad qilgan bo‘ladi.”</div>
  <div id="17"><sup><a href="https://www.kitobook.com/compare/book/42/10/17/" title="сравнение переводов, параллельные ссылки">17</a></sup> Yetmish ikki shogird xursand bo‘lib safardan qaytib keldilar. Ular Isoga shunday dedilar: — Hazrat, biz Sizning nomingizdan buyruq berganimizda, hatto jinlar ham itoat etyaptilar.</div>
  <div id="18"><sup><a href="https://www.kitobook.com/compare/book/42/10/18/" title="сравнение переводов, параллельные ссылки">18</a></sup> Iso ularga dedi: — Men shaytonning osmondan yashinday tushganini ko‘rdim.</div>
  <div id="19"><sup><a href="https://www.kitobook.com/compare/book/42/10/19/" title="сравнение переводов, параллельные ссылки">19</a></sup> Men sizlarga ilonu chayonlarni bosib ezish hokimiyatini va shaytonning butun kuch–qudratini oyoq osti qilish hokimiyatini berganman. Hech narsa sizlarga zarar yetkazmaydi.</div>
  <div id="20"><sup><a href="https://www.kitobook.com/compare/book/42/10/20/" title="сравнение переводов, параллельные ссылки">20</a></sup> Biroq jinlar sizga bo‘ysunayotganidan xursand bo‘lmanglar, balki nomlaringiz osmonda yozilganidan xursand bo‘linglar!</div>
  <div id="21"><sup><a href="https://www.kitobook.com/compare/book/42/10/21/" title="сравнение переводов, параллельные ссылки">21</a></sup> Shu on Iso Muqaddas Ruhning shodligiga to‘lib, dedi: “Ey Ota, yeru osmonning Egasi! Sen bu ishlarni donolaru idroklilardan yashirib, go‘daklarga ma’lum etganing uchun Senga shukrlar aytaman. Ha Ota, bu Sening ezgu xohishing edi.”</div>
  <div id="22"><sup><a href="https://www.kitobook.com/compare/book/42/10/22/" title="сравнение переводов, параллельные ссылки">22</a></sup> So‘ng Iso odamlarga dedi: “Otam hamma narsani Mening ixtiyorimga topshirgan. O‘g‘ilning kimligini Otadan boshqa hech kim bilmaydi. Otaning kimligini ham O‘g‘ildan boshqa va O‘g‘il ayon qilishni istagan odamdan boshqa hech kim bilmaydi.”</div>
  <div id="23"><sup><a href="https://www.kitobook.com/compare/book/42/10/23/" title="сравнение переводов, параллельные ссылки">23</a></sup> Iso shogirdlariga o‘girilib qaradi–da, ularga alohida dedi: “Sizlar ko‘rayotganlarni ko‘radigan ko‘zlar baxtlidir!</div>
  <div id="24"><sup><a href="https://www.kitobook.com/compare/book/42/10/24/" title="сравнение переводов, параллельные ссылки">24</a></sup> Sizlarga shuni aytay: qancha payg‘ambarlar, qancha shohlar sizlar ko‘rgan voqealarni ko‘rishni istaganlar, ammo ko‘rmaganlar. Sizlar eshitganlarni eshitishni istaganlar, ammo eshitmaganlar.”</div>
  <div id="25"><sup><a href="https://www.kitobook.com/compare/book/42/10/25/" title="сравнение переводов, параллельные ссылки">25</a></sup> Shunda Isoni sinash maqsadida kelgan Tavrot tafsirchilaridan biri turib, Unga savol berdi: — Ustoz, abadiy hayotga ega bo‘lishim uchun men nima qilishim kerak?</div>
  <div id="26"><sup><a href="https://www.kitobook.com/compare/book/42/10/26/" title="сравнение переводов, параллельные ссылки">26</a></sup> Iso: — Qonunda bu to‘g‘rida nima yozilgan? Siz nima deb tushunasiz? — deb so‘radi.</div>
  <div id="27"><sup><a href="https://www.kitobook.com/compare/book/42/10/27/" title="сравнение переводов, параллельные ссылки">27</a></sup> U kishi shunday javob berdi: — “Egangiz Xudoni butun qalbingiz bilan, jonu dilingiz bilan, butun ongingiz bilan, kuchingiz boricha seving”, yana: “O‘zgani o‘zingizni sevganday seving”, deb yozilgan.</div>
  <div id="28"><sup><a href="https://www.kitobook.com/compare/book/42/10/28/" title="сравнение переводов, параллельные ссылки">28</a></sup> Iso unga: — To‘g‘ri javob berdingiz. Siz ham shunday qiling, ana shunda yashaysiz! — dedi.</div>
  <div id="29"><sup><a href="https://www.kitobook.com/compare/book/42/10/29/" title="сравнение переводов, параллельные ссылки">29</a></sup> Ammo u odam o‘zini oqlamoqchi bo‘lib, Isodan: — Mening yaqinim kim? — deb so‘radi.</div>
  <div id="30"><sup><a href="https://www.kitobook.com/compare/book/42/10/30/" title="сравнение переводов, параллельные ссылки">30</a></sup> Iso shunday javob berdi: — Bir odam Quddusdan Yerixoga borayotgan ekan, qaroqchilar qo‘liga tushib qolibdi. Qaroqchilar uning kiyimlarini yechib olib, kaltaklab, chalajon qilib tashlab ketibdilar.</div>
  <div id="31"><sup><a href="https://www.kitobook.com/compare/book/42/10/31/" title="сравнение переводов, параллельные ссылки">31</a></sup> Tasodifni qarangki, o‘sha yo‘ldan bir ruhoniy ketayotgan ekan. U haligi odamni ko‘ribdi–yu, yo‘lning narigi chetidan o‘tib ketaveribdi.</div>
  <div id="32"><sup><a href="https://www.kitobook.com/compare/book/42/10/32/" title="сравнение переводов, параллельные ссылки">32</a></sup> O‘sha joydan o‘tib ketayotgan levi ham xuddi shunday qilibdi. U yarador odamni ko‘rib, yo‘lning narigi chetidan o‘tib ketaveribdi.</div>
  <div id="33"><sup><a href="https://www.kitobook.com/compare/book/42/10/33/" title="сравнение переводов, параллельные ссылки">33</a></sup> Ammo o‘sha yerdan o‘tib ketayotgan bir Samariyalik yarador odamni ko‘rib, unga achinib ketibdi.</div>
  <div id="34"><sup><a href="https://www.kitobook.com/compare/book/42/10/34/" title="сравнение переводов, параллельные ссылки">34</a></sup> Uning yoniga kelib, yaralariga moy, sharob surib, bog‘lab qo‘yibdi. So‘ng uni o‘z uloviga mindiribdi–da, mehmonxonaga olib kelib, uni parvarish qilibdi.</div>
  <div id="35"><sup><a href="https://www.kitobook.com/compare/book/42/10/35/" title="сравнение переводов, параллельные ссылки">35</a></sup> Ertasi kuni ikki dinor chiqaribdi–da, mehmonxona egasiga berib: “Unga yaxshi qarang, agar bundan ortiq xarajat qilsangiz, qaytishimda sizga to‘layman”, debdi.</div>
  <div id="36"><sup><a href="https://www.kitobook.com/compare/book/42/10/36/" title="сравнение переводов, параллельные ссылки">36</a></sup> Sizningcha, o‘sha uch odamdan qaysi biri qaroqchilar qo‘liga tushgan odamning yaqini hisoblanadi?</div>
  <div id="37"><sup><a href="https://www.kitobook.com/compare/book/42/10/37/" title="сравнение переводов, параллельные ссылки">37</a></sup> Tafsirchi: — Unga shafqat ko‘rsatgan odam–da, — deb javob berdi. — Boring, siz ham shunday qiling! — dedi unga Iso.</div>
  <div id="38"><sup><a href="https://www.kitobook.com/compare/book/42/10/38/" title="сравнение переводов, параллельные ссылки">38</a></sup> Iso va Uning shogirdlari yo‘lda davom etdilar. Ular bir qishloqqa kirdilar. Bu yerda Marta ismli ayol Isoni uyiga taklif qildi.</div>
  <div id="39"><sup><a href="https://www.kitobook.com/compare/book/42/10/39/" title="сравнение переводов, параллельные ссылки">39</a></sup> Uning Maryam ismli bir singlisi bor edi. Maryam Rabbimiz Isoning oyoqlari oldida o‘tirib, Uning so‘zlarini tinglar edi.</div>
  <div id="40"><sup><a href="https://www.kitobook.com/compare/book/42/10/40/" title="сравнение переводов, параллельные ссылки">40</a></sup> Marta esa mehmon kutish bilan ovora edi. U Isoning oldiga kelib dedi: — Hazrat! E’tibor bermayapsizmi, singlim hamma ishni bir o‘zimga tashlab qo‘ydi–ku! Unga ayting, menga yordam bersin.</div>
  <div id="41"><sup><a href="https://www.kitobook.com/compare/book/42/10/41/" title="сравнение переводов, параллельные ссылки">41</a></sup> Rabbimiz Iso unga shunday javob berdi: — Eh, Marta, Marta, buncha urinib tashvishlanmasang!</div>
  <div id="42"><sup><a href="https://www.kitobook.com/compare/book/42/10/42/" title="сравнение переводов, параллельные ссылки">42</a></sup> Zarur bo‘lgan bittagina narsa bor. Maryam o‘zi uchun eng yaxshisini tanladi va bu undan tortib olinmaydi.</div>
</div>