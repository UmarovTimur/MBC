<div itemprop="articleBody" class="text">
  <div id="1"><sup><a href="https://www.kitobook.com/compare/book/42/02/1/" title="сравнение переводов, параллельные ссылки">1</a></sup> O‘sha kunlarda Qaysar Avgust butun Rim imperiyasidagi aholi ro‘yxatga olinsin, degan farmon chiqardi.</div>
  <div id="2"><sup><a href="https://www.kitobook.com/compare/book/42/02/2/" title="сравнение переводов, параллельные ссылки">2</a></sup> Bu ilk aholi ro‘yxati bo‘lib, Suriyada Kviriniy hokim bo‘lganda o‘tkazildi.</div>
  <div id="3"><sup><a href="https://www.kitobook.com/compare/book/42/02/3/" title="сравнение переводов, параллельные ссылки">3</a></sup> Ro‘yxatdan o‘tish uchun hamma o‘z shahriga bordi.</div>
  <div id="4"><sup><a href="https://www.kitobook.com/compare/book/42/02/4/" title="сравнение переводов, параллельные ссылки">4</a></sup> Yusuf ham Jaliladagi Nosira shahridan Yahudiyaning Baytlahm shahriga yo‘l oldi. Bu shahar Dovud shahri edi. Yusuf Dovud xonadonidan, uning naslidan edi.</div>
  <div id="5"><sup><a href="https://www.kitobook.com/compare/book/42/02/5/" title="сравнение переводов, параллельные ссылки">5</a></sup> Yusuf ro‘yxatdan o‘tgani Maryamni ham o‘zi bilan olib ketdi. Maryam Yusufga unashtirilgan bo‘lib, farzand kutayotgan edi.</div>
  <div id="6"><sup><a href="https://www.kitobook.com/compare/book/42/02/6/" title="сравнение переводов, параллельные ссылки">6</a></sup> Ular o‘sha yerda bo‘lganlarida Maryamning oy–kuni to‘ldi.</div>
  <div id="7"><sup><a href="https://www.kitobook.com/compare/book/42/02/7/" title="сравнение переводов, параллельные ссылки">7</a></sup> U o‘zining to‘ng‘ich o‘g‘lini tug‘di. Uni yo‘rgaklab, oxurga yotqizib qo‘ydi, chunki mehmonxonada ularga joy yo‘q edi.</div>
  <div id="8"><sup><a href="https://www.kitobook.com/compare/book/42/02/8/" title="сравнение переводов, параллельные ссылки">8</a></sup> Baytlahm yaqinida cho‘ponlar bor edi. Ular tunda yaylovdagi suruvini qo‘riqlash uchun dalada yotib qolgan edilar.</div>
  <div id="9"><sup><a href="https://www.kitobook.com/compare/book/42/02/9/" title="сравнение переводов, параллельные ссылки">9</a></sup> Ularning qarshisida Egamizning bir farishtasi paydo bo‘ldi, Egamizning ulug‘vorligi ularning atrofini yoritib yubordi. Cho‘ponlar qattiq vahimaga tushdilar.</div>
  <div id="10"><sup><a href="https://www.kitobook.com/compare/book/42/02/10/" title="сравнение переводов, параллельные ссылки">10</a></sup> Ammo farishta ularga shunday dedi: — Qo‘rqmanglar! Men sizlarga Xushxabar olib keldim. Bu xabar hammaga buyuk quvonch keltiradi.</div>
  <div id="11"><sup><a href="https://www.kitobook.com/compare/book/42/02/11/" title="сравнение переводов, параллельные ссылки">11</a></sup> Bugun Dovudlar shahrida sizlar uchun Najotkor tug‘ildi. U Masihdir, bizning Rabbimizdir.</div>
  <div id="12"><sup><a href="https://www.kitobook.com/compare/book/42/02/12/" title="сравнение переводов, параллельные ссылки">12</a></sup> Mana, sizlarga Uning belgisi: oxurda yotgan, yo‘rgaklangan chaqaloqni topasizlar.</div>
  <div id="13"><sup><a href="https://www.kitobook.com/compare/book/42/02/13/" title="сравнение переводов, параллельные ссылки">13</a></sup> Birdan farishtaning yonida samo lashkari bo‘lmish son–sanoqsiz farishtalar paydo bo‘ldi. Ular Xudoga hamdu sano aytishardi:</div>
  <div id="14"><sup><a href="https://www.kitobook.com/compare/book/42/02/14/" title="сравнение переводов, параллельные ссылки">14</a></sup> “Falak toqidagi Xudoga sharaflar bo‘lsin, Xudodan marhamat topgan yerdagi bandalarga tinchlik kelsin!”</div>
  <div id="15"><sup><a href="https://www.kitobook.com/compare/book/42/02/15/" title="сравнение переводов, параллельные ссылки">15</a></sup> Farishtalar cho‘ponlar oldidan osmonga qo‘tarilgan zamon, cho‘ponlar bir–biriga dedilar: — Qani, Baytlahmga boraylik! Egamiz bizga aytgan voqea yuz berganini ko‘raylik!</div>
  <div id="16"><sup><a href="https://www.kitobook.com/compare/book/42/02/16/" title="сравнение переводов, параллельные ссылки">16</a></sup> Ular shosha–pisha bordilar, Maryam, Yusuf va oxurda yotgan chaqaloqni ko‘rdilar.</div>
  <div id="17"><sup><a href="https://www.kitobook.com/compare/book/42/02/17/" title="сравнение переводов, параллельные ссылки">17</a></sup> Ular chaqaloqni ko‘rib, farishta bu chaqaloq to‘g‘risida nimalar aytganini gapirib berdilar.</div>
  <div id="18"><sup><a href="https://www.kitobook.com/compare/book/42/02/18/" title="сравнение переводов, параллельные ссылки">18</a></sup> Cho‘ponlarning gapini eshitganlarning hammasi hayratga tushdi.</div>
  <div id="19"><sup><a href="https://www.kitobook.com/compare/book/42/02/19/" title="сравнение переводов, параллельные ссылки">19</a></sup> Maryam esa bu so‘zlarning barini diliga tugib olib, chuqur o‘ylab yurdi.</div>
  <div id="20"><sup><a href="https://www.kitobook.com/compare/book/42/02/20/" title="сравнение переводов, параллельные ссылки">20</a></sup> Cho‘ponlar qaytib ketayotib, Xudoni ulug‘lab, Unga hamdu sanolar aytdilar. Chunki eshitgan va ko‘rganlarining hammasi xuddi farishta aytganiday sodir bo‘lgandi.</div>
  <div id="21"><sup><a href="https://www.kitobook.com/compare/book/42/02/21/" title="сравнение переводов, параллельные ссылки">21</a></sup> Oradan sakkiz kun o‘tdi. Chaqaloqni sunnat qiladigan payt keldi. Unga Iso deb ism qo‘ydilar. Iso ona qornida paydo bo‘lmasdan oldin, farishta Unga shu ismni bergan edi.</div>
  <div id="22"><sup><a href="https://www.kitobook.com/compare/book/42/02/22/" title="сравнение переводов, параллельные ссылки">22</a></sup> Maryam, Tavrotga ko‘ra, tozalanish kunlariga rioya qildi. Bu muddat tugagach, Maryam bilan Yusuf Quddusga bordilar.</div>
  <div id="23"><sup><a href="https://www.kitobook.com/compare/book/42/02/23/" title="сравнение переводов, параллельные ссылки">23</a></sup> U yerda poklanish qurbonligini keltirib, Egamizning qonunidagi “ikkita kaptar yoki ikkita musicha keltirilsin”, degan amrni bajardilar. Ular bolani ham Egamizga taqdim qilmoqchi bo‘lib, uni o‘zlari bilan Quddusga olib borgan edilar.</div>
  <div id="24"><sup><a href="https://www.kitobook.com/compare/book/42/02/24/" title="сравнение переводов, параллельные ссылки">24</a></sup> Chunki Egamizning qonunida: “Har bir to‘ng‘ich o‘g‘il Egamizga bag‘ishlanishi kerak”, deb yozilgan.</div>
  <div id="25"><sup><a href="https://www.kitobook.com/compare/book/42/02/25/" title="сравнение переводов, параллельные ссылки">25</a></sup> O‘sha paytda Quddusda Shimo‘n degan bir odam bor edi. U solih, taqvodor odam bo‘lib, Isroilning najot topishini intizor bo‘lib kutar edi. Muqaddas Ruh unga yor edi.</div>
  <div id="26"><sup><a href="https://www.kitobook.com/compare/book/42/02/26/" title="сравнение переводов, параллельные ссылки">26</a></sup> MuqaddasRuh unga: “Egamiz va’da qilgan Masihni sen ko‘rmaguningcha, o‘lmaysan”, deb ayon qilgan edi.</div>
  <div id="27"><sup><a href="https://www.kitobook.com/compare/book/42/02/27/" title="сравнение переводов, параллельные ссылки">27</a></sup> Shunday qilib, Shimo‘n Muqaddas Ruh boshchiligida Ma’badga bordi. Isoning ota–onasi qonunda buyurilgan marosimni bajarish uchun, chaqaloqni Ma’bad hovlisiga olib kirdilar.</div>
  <div id="28"><sup><a href="https://www.kitobook.com/compare/book/42/02/28/" title="сравнение переводов, параллельные ссылки">28</a></sup> Shunda Shimo‘n chaqaloqni qo‘liga olib, Xudoga hamdu sano aytdi:</div>
  <div id="29"><sup><a href="https://www.kitobook.com/compare/book/42/02/29/" title="сравнение переводов, параллельные ссылки">29</a></sup> “Ey Egam, va’dangni Sen bajo aylading, Endi tinchgina o‘lishga rozi bu quling.</div>
  <div id="30"><sup><a href="https://www.kitobook.com/compare/book/42/02/30/" title="сравнение переводов, параллельные ссылки">30</a></sup> Zero, o‘z ko‘zim ila ko‘rdim Qutqaruvchini,</div>
  <div id="31"><sup><a href="https://www.kitobook.com/compare/book/42/02/31/" title="сравнение переводов, параллельные ссылки">31</a></sup> Barcha ellar oldida hozirlagan najotingni.</div>
  <div id="32"><sup><a href="https://www.kitobook.com/compare/book/42/02/32/" title="сравнение переводов, параллельные ссылки">32</a></sup> G‘ayriyahudiylarga ayon bo‘ladigan nurdir U, Xalqing Isroilning shuhratidir U.</div>
  <div id="33"><sup><a href="https://www.kitobook.com/compare/book/42/02/33/" title="сравнение переводов, параллельные ссылки">33</a></sup> Yusuf ham, Maryam ham Iso haqida aytilgan bu so‘zlardan hayratga tushdilar.</div>
  <div id="34"><sup><a href="https://www.kitobook.com/compare/book/42/02/34/" title="сравнение переводов, параллельные ссылки">34</a></sup> Shimo‘n ularni duo qilib, Isoning onasi Maryamga dedi: — Mana shu go‘dak Isroilda ko‘p odamlarning qulashiga va yuksalishiga sababchi bo‘ladi. U Xudodan alomat bo‘ladi, Uni ko‘plar rad etadi.</div>
  <div id="35"><sup><a href="https://www.kitobook.com/compare/book/42/02/35/" title="сравнение переводов, параллельные ссылки">35</a></sup> Natijada ko‘plarning sirli fikrlari oshkor bo‘ladi. Sening qalbingga ham qilich sanchiladi.</div>
  <div id="36"><sup><a href="https://www.kitobook.com/compare/book/42/02/36/" title="сравнение переводов, параллельные ссылки">36</a></sup> U yerda Xanna ismli keksa bir payg‘ambar ayol ham bor edi. U Osher qabilasidan Panuil degan odamning qizi edi. U turmushga chiqib, eri bilan yetti yil yashadi.</div>
  <div id="37"><sup><a href="https://www.kitobook.com/compare/book/42/02/37/" title="сравнение переводов, параллельные ссылки">37</a></sup> So‘ng beva qolgan edi. U sakson to‘rt yil davomida beva bo‘lib, hech qachon Ma’badni tark etmasdi. Ro‘za tutib, ibodat qilib, kechayu kunduz Xudoga sajda qilardi.</div>
  <div id="38"><sup><a href="https://www.kitobook.com/compare/book/42/02/38/" title="сравнение переводов, параллельные ссылки">38</a></sup> Shimo‘n Maryam va Yusufga gapirib turgan paytda Xanna ularga yaqinlashib, Xudoga shukronalar aytdi. U Quddusning ozod qilinishini intizorlik bilan kutganlarning hammasiga bu bola haqida so‘zlay boshladi.</div>
  <div id="39"><sup><a href="https://www.kitobook.com/compare/book/42/02/39/" title="сравнение переводов, параллельные ссылки">39</a></sup> Yusuf bilan Maryam Egamizning qonunidagi hamma talablarni bajarganlaridan keyin, Jalilaga, o‘z shahri Nosiraga qaytib bordilar.</div>
  <div id="40"><sup><a href="https://www.kitobook.com/compare/book/42/02/40/" title="сравнение переводов, параллельные ссылки">40</a></sup> Bola ulg‘ayib, kuchga va donolikka to‘lib borardi. U Xudoning inoyati ostida edi.</div>
  <div id="41"><sup><a href="https://www.kitobook.com/compare/book/42/02/41/" title="сравнение переводов, параллельные ссылки">41</a></sup> Isoning ota–onasi har yili Fisih bayramida Quddusga borar edilar.</div>
  <div id="42"><sup><a href="https://www.kitobook.com/compare/book/42/02/42/" title="сравнение переводов, параллельные ссылки">42</a></sup> Iso o‘n ikki yoshda bo‘lganda, ular yana odatdagiday bayram qilish uchun Quddusga bordilar.</div>
  <div id="43"><sup><a href="https://www.kitobook.com/compare/book/42/02/43/" title="сравнение переводов, параллельные ссылки">43</a></sup> Bayramdan keyin ular uyga qaytar ekanlar, o‘smir Iso Quddusda qoldi. Ota–onasi esa bundan bexabar edi.</div>
  <div id="44"><sup><a href="https://www.kitobook.com/compare/book/42/02/44/" title="сравнение переводов, параллельные ссылки">44</a></sup> Ular “Iso yo‘lovchilar orasida kelyapti”, deb o‘ylashdi. Bir kun yo‘l bosganlaridan keyin, Isoni qarindosh–urug‘lari va tanish–bilishlari orasidan qidira boshladilar.</div>
  <div id="45"><sup><a href="https://www.kitobook.com/compare/book/42/02/45/" title="сравнение переводов, параллельные ссылки">45</a></sup> Uni topa olmaganlaridan keyin, Quddusga qaytib, Isoni o‘sha yerdan qidirdilar.</div>
  <div id="46"><sup><a href="https://www.kitobook.com/compare/book/42/02/46/" title="сравнение переводов, параллельные ссылки">46</a></sup> Uch kundan so‘ng Uni Ma’baddan topdilar. U muallimlar orasida o‘tirardi, ularning gaplariga quloq solib, savollar berardi.</div>
  <div id="47"><sup><a href="https://www.kitobook.com/compare/book/42/02/47/" title="сравнение переводов, параллельные ссылки">47</a></sup> Isoning gaplarini eshitganlarning hammasi Uning fahm–idrokiga va berayotgan javoblariga hayron qolardilar.</div>
  <div id="48"><sup><a href="https://www.kitobook.com/compare/book/42/02/48/" title="сравнение переводов, параллельные ссылки">48</a></sup> Ota– onasi Uni ko‘rib, ajablandilar. Onasi Unga dedi: — O‘g‘lim, bu nima qilganing? Otang ikkovimiz Seni qidiraverib adoyi tamom bo‘ldik–ku!</div>
  <div id="49"><sup><a href="https://www.kitobook.com/compare/book/42/02/49/" title="сравнение переводов, параллельные ссылки">49</a></sup> — Nega Meni qidirdingizlar? — dedi Iso. — Men Otamning uyida bo‘lishim kerakligini nahotki bilmagan bo‘lsangizlar?!</div>
  <div id="50"><sup><a href="https://www.kitobook.com/compare/book/42/02/50/" title="сравнение переводов, параллельные ссылки">50</a></sup> Ammo ular Isoning aytgan gapini tushunmadilar.</div>
  <div id="51"><sup><a href="https://www.kitobook.com/compare/book/42/02/51/" title="сравнение переводов, параллельные ссылки">51</a></sup> Iso ular bilan Nosiraga qaytib ketdi. Doim ota–onasiga itoat qildi. Onasi esa bu gaplarning hammasini diliga tugib qo‘ydi.</div>
  <div id="52"><sup><a href="https://www.kitobook.com/compare/book/42/02/52/" title="сравнение переводов, параллельные ссылки">52</a></sup> Iso ulg‘ayib, yillar o‘tgan sari dono bo‘lib borardi. U Xudoning ham, odamlarning ham mehrini qozonardi.</div>
</div>