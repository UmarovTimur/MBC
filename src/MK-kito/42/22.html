<div itemprop="articleBody" class="text">
  <div id="1"><sup><a href="https://www.kitobook.com/compare/book/42/22/1/" title="сравнение переводов, параллельные ссылки">1</a></sup> Xamirturushsiz non bayramiga yaqin qolgan edi. Bu bayram Fisih deb atalardi.</div>
  <div id="2"><sup><a href="https://www.kitobook.com/compare/book/42/22/2/" title="сравнение переводов, параллельные ссылки">2</a></sup> Bosh ruhoniylar va Tavrot tafsirchilari Isoni yashirincha o‘ldirish uchun fursat poylab yurgan edilar, chunki ular xalqdan qo‘rqardilar.</div>
  <div id="3"><sup><a href="https://www.kitobook.com/compare/book/42/22/3/" title="сравнение переводов, параллельные ссылки">3</a></sup> Shunda o‘n ikki havoriydan biri — Yahudo Ishqariyotning ichiga shayton kirib oldi.</div>
  <div id="4"><sup><a href="https://www.kitobook.com/compare/book/42/22/4/" title="сравнение переводов, параллельные ссылки">4</a></sup> Yahudo bosh ruhoniylarning va Ma’bad mirshabboshilarining oldiga borib, Isoni qanday tutib berish to‘g‘risida ular bilan gaplashdi.</div>
  <div id="5"><sup><a href="https://www.kitobook.com/compare/book/42/22/5/" title="сравнение переводов, параллельные ссылки">5</a></sup> Ular juda xursand bo‘lib, Yahudoga pul beradigan bo‘ldilar.</div>
  <div id="6"><sup><a href="https://www.kitobook.com/compare/book/42/22/6/" title="сравнение переводов, параллельные ссылки">6</a></sup> Yahudo rozi bo‘ldi va Isoni xalqdan yashirincha ularning qo‘liga tutib berish uchun qulay fursatni kuta boshladi.</div>
  <div id="7"><sup><a href="https://www.kitobook.com/compare/book/42/22/7/" title="сравнение переводов, параллельные ссылки">7</a></sup> Xamirturushsiz non bayrami keldi. Shu kuni Fisih qo‘zisi qurbonlik qilinar edi.</div>
  <div id="8"><sup><a href="https://www.kitobook.com/compare/book/42/22/8/" title="сравнение переводов, параллельные ссылки">8</a></sup> Iso Butrus bilan Yuhannoni yuborayotib shunday dedi: — Boringlar, biz uchun Fisih taomini tayyorlanglar.</div>
  <div id="9"><sup><a href="https://www.kitobook.com/compare/book/42/22/9/" title="сравнение переводов, параллельные ссылки">9</a></sup> Ular Isodan so‘radilar: — Bayram taomini qayerda tayyorlashimizni xohlaysiz?</div>
  <div id="10"><sup><a href="https://www.kitobook.com/compare/book/42/22/10/" title="сравнение переводов, параллельные ссылки">10</a></sup> Iso ularga dedi: — Shaharga kirishlaringiz bilanoq, ko‘zada suv ko‘tarib ketayotgan bir odamni uchratasizlar. O‘sha odamga ergashib, u kiradigan uyga kiringlar.</div>
  <div id="11"><sup><a href="https://www.kitobook.com/compare/book/42/22/11/" title="сравнение переводов, параллельные ссылки">11</a></sup> Xonadon egasiga shunday deb aytinglar: “Ustozimiz shogirdlari bilan Fisih taomini yemoqchilar. U sizdan: ‘Bizga tayyorlab qo‘yilgan mehmonxona qayerda?’ deb so‘rab yubordilar.”</div>
  <div id="12"><sup><a href="https://www.kitobook.com/compare/book/42/22/12/" title="сравнение переводов, параллельные ссылки">12</a></sup> Uy egasi sizlarga jihozlangan katta boloxonani ko‘rsatadi. U yerda biz uchun hozirlik ko‘ringlar.</div>
  <div id="13"><sup><a href="https://www.kitobook.com/compare/book/42/22/13/" title="сравнение переводов, параллельные ссылки">13</a></sup> Shogirdlar ketdilar. Hamma narsa xuddi Iso aytganiday ro‘y berdi. Ular Fisih taomini tayyorladilar.</div>
  <div id="14"><sup><a href="https://www.kitobook.com/compare/book/42/22/14/" title="сравнение переводов, параллельные ссылки">14</a></sup> Ziyofat vaqti bo‘ldi. Iso bilan havoriylari dasturxon atrofiga yonboshlashdi.</div>
  <div id="15"><sup><a href="https://www.kitobook.com/compare/book/42/22/15/" title="сравнение переводов, параллельные ссылки">15</a></sup> Iso ularga dedi: — Men azob chekmasimdan avval bu Fisih taomini sizlar bilan birga yeyishni juda ham orzu qilgandim.</div>
  <div id="16"><sup><a href="https://www.kitobook.com/compare/book/42/22/16/" title="сравнение переводов, параллельные ссылки">16</a></sup> Sizlarga aytay: Biz Xudoning Shohligida haqiqiy Fisih taomini yemagunimizcha, Men bu taomdan boshqa yemayman.</div>
  <div id="17"><sup><a href="https://www.kitobook.com/compare/book/42/22/17/" title="сравнение переводов, параллельные ссылки">17</a></sup> Keyin Iso sharob quyilgan kosani olib, shukrona duosini aytib dedi: — Buni olinglar, o‘zaro bo‘lishinglar.</div>
  <div id="18"><sup><a href="https://www.kitobook.com/compare/book/42/22/18/" title="сравнение переводов, параллельные ссылки">18</a></sup> Sizlarga aytay: Xudoning Shohligi kelmaguncha, Men uzum ne’matidan boshqa ichmayman.</div>
  <div id="19"><sup><a href="https://www.kitobook.com/compare/book/42/22/19/" title="сравнение переводов, параллельные ссылки">19</a></sup> So‘ngra nonni oldi, shukrona duosini aytib sindirdi va shogirdlariga berib dedi: — Bu non Mening tanamni bildiradi. Tanam sizlar uchun fido bo‘ladi. Birgalikda non sindirib yeganingizda Meni xotirlanglar.</div>
  <div id="20"><sup><a href="https://www.kitobook.com/compare/book/42/22/20/" title="сравнение переводов, параллельные ссылки">20</a></sup> Ovqatlanib bo‘lganlaridan keyin, Iso yana sharob quyilgan kosani olib, shunday dedi: — Bu kosa Xudoning yangi ahdini bildiradi. Bu Ahd sizlar uchun to‘kiladigan qonim evaziga kuchga kiradi.</div>
  <div id="21"><sup><a href="https://www.kitobook.com/compare/book/42/22/21/" title="сравнение переводов, параллельные ссылки">21</a></sup> Ana, qarang! Menga xiyonat qiladigan odam Men bilan bir dasturxonda o‘tiribdi.</div>
  <div id="22"><sup><a href="https://www.kitobook.com/compare/book/42/22/22/" title="сравнение переводов, параллельные ссылки">22</a></sup> Ha, Xudo reja qilganday Inson O‘g‘li jon beradi. Ammo Inson O‘g‘liga xiyonat qilgan odamning holiga voy!</div>
  <div id="23"><sup><a href="https://www.kitobook.com/compare/book/42/22/23/" title="сравнение переводов, параллельные ссылки">23</a></sup> Shunda ular bir–birlaridan: — Oramizda bunday ishga qo‘l uradigan kim ekan? — deb so‘ray boshladilar.</div>
  <div id="24"><sup><a href="https://www.kitobook.com/compare/book/42/22/24/" title="сравнение переводов, параллельные ссылки">24</a></sup> Shogirdlar orasida: “Qaysi birimiz eng katta hisoblanishimiz kerak?” degan bahs bo‘ldi.</div>
  <div id="25"><sup><a href="https://www.kitobook.com/compare/book/42/22/25/" title="сравнение переводов, параллельные ссылки">25</a></sup> Iso ularga dedi: “Butparastlarning hukmdorlari xalqlariga o‘z hukmini o‘tkazadilar. El boshliqlari oliyhimmat deb olqishlanadilar.</div>
  <div id="26"><sup><a href="https://www.kitobook.com/compare/book/42/22/26/" title="сравнение переводов, параллельные ссылки">26</a></sup> Sizlar esa bunday bo‘lmanglar. Aksincha, orangizda kim katta bo‘lsa, o‘zini eng kichikday tutsin. Kim boshliq bo‘lsa, xizmatkorday bo‘lsin.</div>
  <div id="27"><sup><a href="https://www.kitobook.com/compare/book/42/22/27/" title="сравнение переводов, параллельные ссылки">27</a></sup> Xo‘sh, kim katta? Dasturxon atrofida o‘tirganmi yoki unga xizmat qilayotganmi? Dasturxon atrofida o‘tirgan emasmi?! Men esa orangizda xizmatkordayman.</div>
  <div id="28"><sup><a href="https://www.kitobook.com/compare/book/42/22/28/" title="сравнение переводов, параллельные ссылки">28</a></sup> Og‘ir kunlarimda yonimda bo‘ldingizlar.</div>
  <div id="29"><sup><a href="https://www.kitobook.com/compare/book/42/22/29/" title="сравнение переводов, параллельные ссылки">29</a></sup> Shuning uchun, Otam Menga in’om qilgan Shohlikni Men sizlarga in’om qilyapman.</div>
  <div id="30"><sup><a href="https://www.kitobook.com/compare/book/42/22/30/" title="сравнение переводов, параллельные ссылки">30</a></sup> Sizlar Mening Shohligimda dasturxonim atrofida o‘tirib yeb–ichasizlar, Isroilning o‘n ikki qabilasiga hukmronlik qilasizlar.”</div>
  <div id="31"><sup><a href="https://www.kitobook.com/compare/book/42/22/31/" title="сравнение переводов, параллельные ссылки">31</a></sup> Iso dedi: — Shimo‘n, Shimo‘n! Mana, bug‘doyni g‘alvirdan o‘tkazishganday, shayton sizlarni sinovdan o‘tkazishga izn so‘radi.</div>
  <div id="32"><sup><a href="https://www.kitobook.com/compare/book/42/22/32/" title="сравнение переводов, параллельные ссылки">32</a></sup> Biroq imondan toymasin, deb Men sen uchun ibodat qildim. Sen tavba qilib, Menga qaytganingdan keyin, birodarlaringni imonda mustahkamla.</div>
  <div id="33"><sup><a href="https://www.kitobook.com/compare/book/42/22/33/" title="сравнение переводов, параллельные ссылки">33</a></sup> Shimo‘n Isoga javoban dedi: — Hazrat! Men Siz bilan zindonga ham, o‘limga ham borishga tayyorman!</div>
  <div id="34"><sup><a href="https://www.kitobook.com/compare/book/42/22/34/" title="сравнение переводов, параллельные ссылки">34</a></sup> Iso esa dedi: — Eh Butrus! Senga shuni aytay, bugun xo‘roz qichqirmasdan oldin sen uch marta Meni tanimasligingni aytasan.</div>
  <div id="35"><sup><a href="https://www.kitobook.com/compare/book/42/22/35/" title="сравнение переводов, параллельные ссылки">35</a></sup> Iso shogirdlariga dedi: — Men sizlarni hamyonsiz, to‘rvasiz, choriqsiz yuborganimda, biron narsada kamchiligingiz bormidi? — Hech narsada! — javob berdi ular.</div>
  <div id="36"><sup><a href="https://www.kitobook.com/compare/book/42/22/36/" title="сравнение переводов, параллельные ссылки">36</a></sup> Iso ularga shunday dedi: — Endi esa kimning hamyoni yoki to‘rvasi bo‘lsa, olsin. Kimda qilich yo‘q bo‘lsa, choponini sotib, qilich xarid qilsin.</div>
  <div id="37"><sup><a href="https://www.kitobook.com/compare/book/42/22/37/" title="сравнение переводов, параллельные ссылки">37</a></sup> Sizlarga aytay: “U gunohkorlar qatorida sanaldi”, deb Men haqimda aytilgan bashorat bajo bo‘lishi kerak. Ha, Men haqimda yozilgan bu so‘z bajo bo‘lyapti.</div>
  <div id="38"><sup><a href="https://www.kitobook.com/compare/book/42/22/38/" title="сравнение переводов, параллельные ссылки">38</a></sup> Shogirdlar: — Hazrat, qarang, mana bu yerda ikkita qilich bor ekan! — dedilar. — Bo‘ldi, yetar! — dedi Iso.</div>
  <div id="39"><sup><a href="https://www.kitobook.com/compare/book/42/22/39/" title="сравнение переводов, параллельные ссылки">39</a></sup> Iso shahardan chiqib, odatdagiday Zaytun tog‘iga yo‘l oldi. Shogirdlari ham Uning orqasidan ketdilar.</div>
  <div id="40"><sup><a href="https://www.kitobook.com/compare/book/42/22/40/" title="сравнение переводов, параллельные ссылки">40</a></sup> Iso o‘sha joyga yetib kelgandan keyin, shogirdlariga: — Vasvasaga tushmaslik uchun ibodat qilinglar, — dedi.</div>
  <div id="41"><sup><a href="https://www.kitobook.com/compare/book/42/22/41/" title="сравнение переводов, параллельные ссылки">41</a></sup> O‘zi ulardan bir tosh otar masofacha nari bordi–da, tiz cho‘kib ibodat qildi:</div>
  <div id="42"><sup><a href="https://www.kitobook.com/compare/book/42/22/42/" title="сравнение переводов, параллельные ссылки">42</a></sup> — Ey Ota! Qaniydi, bu azob kosasini Mendan uzoqlashtirsang! Ammo Mening xohishim emas, Sening xohishing bajo bo‘lsin.</div>
  <div id="43"><sup><a href="https://www.kitobook.com/compare/book/42/22/43/" title="сравнение переводов, параллельные ссылки">43</a></sup> Shu orada osmondan bir farishta Isoga zohir bo‘lib, Unga kuch ato qildi.</div>
  <div id="44"><sup><a href="https://www.kitobook.com/compare/book/42/22/44/" title="сравнение переводов, параллельные ссылки">44</a></sup> Iso og‘ir iztirob ichida jon–jahdi bilan ibodat qildi. Undan oqqan ter esa yerga tomayotgan qon tomchilariga o‘xshar edi.</div>
  <div id="45"><sup><a href="https://www.kitobook.com/compare/book/42/22/45/" title="сравнение переводов, параллельные ссылки">45</a></sup> Iso ibodatni tugatib, shogirdlari yoniga keldi. Ularning uxlab yotganini ko‘rdi. Shogirdlar qayg‘udan holdan toygan edilar.</div>
  <div id="46"><sup><a href="https://www.kitobook.com/compare/book/42/22/46/" title="сравнение переводов, параллельные ссылки">46</a></sup> Iso ularga: — Nega uxlab yotibsizlar? Qani turinglar, vasvasaga tushmaslik uchun ibodat qilinglar, — dedi.</div>
  <div id="47"><sup><a href="https://www.kitobook.com/compare/book/42/22/47/" title="сравнение переводов, параллельные ссылки">47</a></sup> Iso hali gapirib bo‘lmasidan, birdaniga olomon kelib qoldi. Olomonni o‘n ikki shogirddan biri — Yahudo boshlab kelgandi. Yahudo Isoni o‘pmoqchi bo‘lib, Unga yaqinlashdi.</div>
  <div id="48"><sup><a href="https://www.kitobook.com/compare/book/42/22/48/" title="сравнение переводов, параллельные ссылки">48</a></sup> Iso esa unga dedi: — Yahudo, sen Inson O‘g‘liga bir o‘pich bilan xiyonat qilyapsanmi?</div>
  <div id="49"><sup><a href="https://www.kitobook.com/compare/book/42/22/49/" title="сравнение переводов, параллельные ссылки">49</a></sup> Isoning yonidagilar voqea qayoqqa yo‘nalayotganini payqab: — Hazrat, qilichni ishga solaylikmi? — deyishdi.</div>
  <div id="50"><sup><a href="https://www.kitobook.com/compare/book/42/22/50/" title="сравнение переводов, параллельные ссылки">50</a></sup> Ulardan biri esa oliy ruhoniyning xizmatkoriga jarohat yetkazib, uning o‘ng qulog‘ini kesib tashladi.</div>
  <div id="51"><sup><a href="https://www.kitobook.com/compare/book/42/22/51/" title="сравнение переводов, параллельные ссылки">51</a></sup> Shunda Iso: — Qo‘yinglar, bas! — dedi–da, xizmatkorning qulog‘iga qo‘l tekkizib unga shifo berdi.</div>
  <div id="52"><sup><a href="https://www.kitobook.com/compare/book/42/22/52/" title="сравнение переводов, параллельные ссылки">52</a></sup> So‘ng Uni qo‘lga olishga kelgan bosh ruhoniylar, Ma’bad mirshabboshilari va oqsoqollarga dedi: — Men qaroqchimidim, Meni olib ketgani qilichu tayoqlar bilan kelibsizlar?!</div>
  <div id="53"><sup><a href="https://www.kitobook.com/compare/book/42/22/53/" title="сравнение переводов, параллельные ссылки">53</a></sup> Sizlar bilan har kuni Ma’badda birga edim, Menga qo‘l tekkizmadingizlar. Ammo endi zamon sizniki, zulmat hukmronligi keldi!</div>
  <div id="54"><sup><a href="https://www.kitobook.com/compare/book/42/22/54/" title="сравнение переводов, параллельные ссылки">54</a></sup> Isoni ushlab, oliy ruhoniyning uyiga olib ketdilar. Butrus esa masofa saqlab ularga ergashib bordi.</div>
  <div id="55"><sup><a href="https://www.kitobook.com/compare/book/42/22/55/" title="сравнение переводов, параллельные ссылки">55</a></sup> Oliy ruhoniyning hovlisi o‘rtasida gulxan yoqishdi. Butrus gulxan atrofida o‘tirgan odamlarning yoniga borib o‘tirdi.</div>
  <div id="56"><sup><a href="https://www.kitobook.com/compare/book/42/22/56/" title="сравнение переводов, параллельные ссылки">56</a></sup> Bir cho‘ri qiz gulxan yonida o‘tirgan Butrusni ko‘rdi. U Butrusga tikilib qaradi–da: — Bu odam ham U bilan birga edi! — dedi.</div>
  <div id="57"><sup><a href="https://www.kitobook.com/compare/book/42/22/57/" title="сравнение переводов, параллельные ссылки">57</a></sup> Lekin Butrus inkor etib: — Ey singlim, men Uni tanimayman! — dedi.</div>
  <div id="58"><sup><a href="https://www.kitobook.com/compare/book/42/22/58/" title="сравнение переводов, параллельные ссылки">58</a></sup> Bir ozdan keyin boshqa bir odam Butrusni ko‘rib: — Sen ham ulardan birisan–ku! — dedi. Lekin Butrus unga ham: — Ey birodar, men ulardan emasman! — dedi.</div>
  <div id="59"><sup><a href="https://www.kitobook.com/compare/book/42/22/59/" title="сравнение переводов, параллельные ссылки">59</a></sup> Oradan bir soatlar o‘tgandan keyin yana kimdir: — Haqiqatan ham, manavi odam U bilan birga bo‘lgan. Axir, u ham Jalilalik–ku! — deb turib oldi.</div>
  <div id="60"><sup><a href="https://www.kitobook.com/compare/book/42/22/60/" title="сравнение переводов, параллельные ссылки">60</a></sup> — Menga qara, nima to‘g‘risida gapiryapsan, tushunmayapman — deb e’tiroz bildirdi Butrus. U gapini tugatmasdanoq, xo‘roz qichqirdi.</div>
  <div id="61"><sup><a href="https://www.kitobook.com/compare/book/42/22/61/" title="сравнение переводов, параллельные ссылки">61</a></sup> Rabbimiz Iso o‘girilib, Butrusga qaradi. Shunda Butrus Rabbimizning: “Bugun xo‘roz qichqirmasdan oldin, sen Mendan uch marta tonasan”, — degan gapini esladi.</div>
  <div id="62"><sup><a href="https://www.kitobook.com/compare/book/42/22/62/" title="сравнение переводов, параллельные ссылки">62</a></sup> Butrus hovlidan chiqib, achchiq–achchiq yig‘ladi.</div>
  <div id="63"><sup><a href="https://www.kitobook.com/compare/book/42/22/63/" title="сравнение переводов, параллельные ссылки">63</a></sup> Isoni qo‘riqlagan odamlar Uni haqoratlab kaltakladilar.</div>
  <div id="64"><sup><a href="https://www.kitobook.com/compare/book/42/22/64/" title="сравнение переводов, параллельные ссылки">64</a></sup> Ular Isoning ko‘zlarini bog‘lab qo‘yib: — Payg‘ambar, qani top–chi, Seni kim urdi ekan? — derdilar.</div>
  <div id="65"><sup><a href="https://www.kitobook.com/compare/book/42/22/65/" title="сравнение переводов, параллельные ссылки">65</a></sup> Isoga yana ko‘p haqoratli so‘zlar aytdilar.</div>
  <div id="66"><sup><a href="https://www.kitobook.com/compare/book/42/22/66/" title="сравнение переводов, параллельные ссылки">66</a></sup> Tong otganda Oliy kengash a’zolari — bosh ruhoniylar bilan tafsirchilar yig‘ildilar. Isoni ularning oldiga olib kelishdi.</div>
  <div id="67"><sup><a href="https://www.kitobook.com/compare/book/42/22/67/" title="сравнение переводов, параллельные ссылки">67</a></sup> — Bizga ayt–chi, Sen Masihmisan? — deb so‘radilar. Iso shunday javob berdi: — Agar sizlarga aytsam, Menga ishonmaysizlar.</div>
  <div id="68"><sup><a href="https://www.kitobook.com/compare/book/42/22/68/" title="сравнение переводов, параллельные ссылки">68</a></sup> Agar sizlarga savol bersam, javob bermaysizlar.</div>
  <div id="69"><sup><a href="https://www.kitobook.com/compare/book/42/22/69/" title="сравнение переводов, параллельные ссылки">69</a></sup> Biroq bundan buyon Inson O‘g‘li Qodir Xudoning o‘ng tomonida o‘tiradi.</div>
  <div id="70"><sup><a href="https://www.kitobook.com/compare/book/42/22/70/" title="сравнение переводов, параллельные ссылки">70</a></sup> Shunda hamma birdaniga: — Bundan chiqdi, Sen Xudoning O‘g‘li ekansan–da? — deb so‘radilar. — O‘zlaringiz Mening kimligimni aytdingizlar, — dedi ularga Iso.</div>
  <div id="71"><sup><a href="https://www.kitobook.com/compare/book/42/22/71/" title="сравнение переводов, параллельные ссылки">71</a></sup> Shunda ular: — Boshqa guvohga ehtiyoj qolmadi! O‘z og‘zidan o‘zimiz eshitdik, axir! — deyishdi.</div>
</div>