<div itemprop="articleBody" class="text">
  <div id="1"><sup><a href="https://www.kitobook.com/compare/book/42/11/1/" title="сравнение переводов, параллельные ссылки">1</a></sup> Bir payt Iso ibodat qilayotgan edi. Ibodatni tamom qilgach, shogirdlaridan biri Unga dedi: — Hazrat! Yahyo o‘z shogirdlariga ibodat qilishni o‘rgatgandi. Siz ham bizga ibodat qilishni o‘rgating.</div>
  <div id="2"><sup><a href="https://www.kitobook.com/compare/book/42/11/2/" title="сравнение переводов, параллельные ссылки">2</a></sup> Iso ularga dedi: — Ibodat qilayotganingizda shunday deb aytinglar: Ey Otamiz! Sening muqaddas noming ulug‘lansin. Sening Shohliging kelsin.</div>
  <div id="3"><sup><a href="https://www.kitobook.com/compare/book/42/11/3/" title="сравнение переводов, параллельные ссылки">3</a></sup> Kundalik rizqimizni bergin.</div>
  <div id="4"><sup><a href="https://www.kitobook.com/compare/book/42/11/4/" title="сравнение переводов, параллельные ссылки">4</a></sup> Gunohlarimizni kechirgin, Chunki biz ham o‘zimizga qarshi gunoh qilgan har bir odamni kechiramiz. Bizni vasvasaga duchor qilmagin.</div>
  <div id="5"><sup><a href="https://www.kitobook.com/compare/book/42/11/5/" title="сравнение переводов, параллельные ссылки">5</a></sup> Iso shogirdlariga dedi: — Faraz qilaylik, orangizdan birortangiz yarim kechasi do‘stingizning oldiga borib, shunday deb iltimos qildingiz: “Do‘stim, menga uchta non qarz berib tur.</div>
  <div id="6"><sup><a href="https://www.kitobook.com/compare/book/42/11/6/" title="сравнение переводов, параллельные ссылки">6</a></sup> Hozir uyimga bir do‘stim kelib qoldi, uning oldiga qo‘yadigan biron yeguligim yo‘q.”</div>
  <div id="7"><sup><a href="https://www.kitobook.com/compare/book/42/11/7/" title="сравнение переводов, параллельные ссылки">7</a></sup> Ichkaridagi do‘stingiz esa sizga shunday javob berdi deylik: “Meni bezovta qilma! Eshik qulf, bolalarim men bilan bir to‘shakda yotishibdi. O‘rnimdan turib senga non berolmayman!”</div>
  <div id="8"><sup><a href="https://www.kitobook.com/compare/book/42/11/8/" title="сравнение переводов, параллельные ссылки">8</a></sup> Men sizlarga aytaman: u sizga nonni do‘sti bo‘lganingiz uchun bermasa ham, siz uni holi– joniga qo‘ymay so‘rayversangiz, so‘ragan narsangizni albatta sizga beradi.</div>
  <div id="9"><sup><a href="https://www.kitobook.com/compare/book/42/11/9/" title="сравнение переводов, параллельные ссылки">9</a></sup> Sizlarga aytaman: so‘rang va sizga beriladi. Izlang, topasizlar. Taqillating, eshik ochiladi.</div>
  <div id="10"><sup><a href="https://www.kitobook.com/compare/book/42/11/10/" title="сравнение переводов, параллельные ссылки">10</a></sup> Chunki so‘ragan har bir odam oladi, izlagan topadi, taqillatganga eshik ochiladi.</div>
  <div id="11"><sup><a href="https://www.kitobook.com/compare/book/42/11/11/" title="сравнение переводов, параллельные ссылки">11</a></sup> Orangizdan qaysi bir ota, o‘g‘li baliq so‘raganda, unga baliq o‘rniga ilon beradi?</div>
  <div id="12"><sup><a href="https://www.kitobook.com/compare/book/42/11/12/" title="сравнение переводов, параллельные ссылки">12</a></sup> Yoki tuxum so‘raganda, unga chayon beradi?</div>
  <div id="13"><sup><a href="https://www.kitobook.com/compare/book/42/11/13/" title="сравнение переводов, параллельные ссылки">13</a></sup> Sizlar gunohkor bo‘la turib bolalaringizga yaxshi hadyalar bera olar ekansiz, osmondagi Ota ham Undan so‘raganlarga Muqaddas Ruhni berishga qanchalar tayyor.”</div>
  <div id="14"><sup><a href="https://www.kitobook.com/compare/book/42/11/14/" title="сравнение переводов, параллельные ссылки">14</a></sup> Bir kuni Iso soqov odamdan yovuz ruhni quvib chiqardi. Jin chiqqandan so‘ng, soqov tilga kirdi, xalq esa hayratda qoldi.</div>
  <div id="15"><sup><a href="https://www.kitobook.com/compare/book/42/11/15/" title="сравнение переводов, параллельные ссылки">15</a></sup> Ammo oralaridan ba’zilari: “U ins–jinslar hukmdori — Baalzabulning kuchi bilan jinlarni quvib chiqaryapti!” — dedilar.</div>
  <div id="16"><sup><a href="https://www.kitobook.com/compare/book/42/11/16/" title="сравнение переводов, параллельные ссылки">16</a></sup> Boshqalar esa Isoning Xudodan kelganini sinab ko‘rmoqchi bo‘lib, mo‘jizali alomat ko‘rsatishini talab qildilar.</div>
  <div id="17"><sup><a href="https://www.kitobook.com/compare/book/42/11/17/" title="сравнение переводов, параллельные ссылки">17</a></sup> Iso esa ularning nima haqida o‘ylayotganini bilib turardi. U o‘sha odamlarga dedi: “O‘z ichidan bo‘linib ketgan har bir shohlik huvullab qoladi, o‘z ichidan bo‘lingan xonadon xarob bo‘ladi.</div>
  <div id="18"><sup><a href="https://www.kitobook.com/compare/book/42/11/18/" title="сравнение переводов, параллельные ссылки">18</a></sup> Shu singari, shayton shohligi ham o‘zaro bo‘linib ketsa, uning shohligi qanday tura oladi?! Sizlarning gapingizga ko‘ra, ins–jinslar hukmdori — Baalzabul ato etgan qudrat bilan Men jinlarni quvib chiqarayotgan emishman.</div>
  <div id="19"><sup><a href="https://www.kitobook.com/compare/book/42/11/19/" title="сравнение переводов, параллельные ссылки">19</a></sup> Agar Men jinlarni Baalzabul kuchi bilan quvib chiqarayotgan bo‘lsam, u holda o‘z sheriklaringiz kimning kuchi bilan jinlarni quvib chiqarishyapti? Shu sababdan ham sheriklaringiz sizlarni hukm qiladi.</div>
  <div id="20"><sup><a href="https://www.kitobook.com/compare/book/42/11/20/" title="сравнение переводов, параллельные ссылки">20</a></sup> Agar Men jinlarni Xudoning qudrati bilan quvayotgan bo‘lsam, demak, Uning Shohligi sizlarga ham kelgan.</div>
  <div id="21"><sup><a href="https://www.kitobook.com/compare/book/42/11/21/" title="сравнение переводов, параллельные ссылки">21</a></sup> Boshdan–oyoq qurollangan kuchli odam uyini qo‘riqlaganda, uning mol–mulki bexatar bo‘ladi.</div>
  <div id="22"><sup><a href="https://www.kitobook.com/compare/book/42/11/22/" title="сравнение переводов, параллельные ссылки">22</a></sup> Ammo undan kuchlirog‘i hujum qilib uni yengsa, uning tayangan barcha qurollarini tortib oladi va o‘ljasini istaganiga taqsimlab beradi.</div>
  <div id="23"><sup><a href="https://www.kitobook.com/compare/book/42/11/23/" title="сравнение переводов, параллельные ссылки">23</a></sup> Kim Men bilan birga bo‘lmasa, Menga qarshidir. Kim Men bilan birga yig‘masa, sochadi.</div>
  <div id="24"><sup><a href="https://www.kitobook.com/compare/book/42/11/24/" title="сравнение переводов, параллельные ссылки">24</a></sup> Yovuz ruh insondan chiqqandan keyin, huzur– halovat izlab, suvsiz yerlarni kezadi va topmagach: “Chiqqan uyimga qaytib boraman”, deydi.</div>
  <div id="25"><sup><a href="https://www.kitobook.com/compare/book/42/11/25/" title="сравнение переводов, параллельные ссылки">25</a></sup> Uyiga kelganda, uyni supurilgan va yig‘ishtirilgan holda ko‘radi.</div>
  <div id="26"><sup><a href="https://www.kitobook.com/compare/book/42/11/26/" title="сравнение переводов, параллельные ссылки">26</a></sup> Shunda borib, o‘zidan ham yovuzroq boshqa yettita ruhni chaqiradi va ular bilan uyga kirib, joylashib oladi. Oxir–oqibat o‘sha odamning ahvoli oldingidan ham yomonroq bo‘ladi.”</div>
  <div id="27"><sup><a href="https://www.kitobook.com/compare/book/42/11/27/" title="сравнение переводов, параллельные ссылки">27</a></sup> Iso shu gaplarni aytayotganda, olomon orasidan bir ayol baland ovozda Isoga dedi: — Sizni qornida ko‘tarib yurgan, sizni emizgan ayol baxtlidir!</div>
  <div id="28"><sup><a href="https://www.kitobook.com/compare/book/42/11/28/" title="сравнение переводов, параллельные ссылки">28</a></sup> Iso esa javoban shunday dedi: — To‘g‘ri, lekin Xudoning kalomini tinglab, unga rioya qiladiganlar baxtliroqdir!</div>
  <div id="29"><sup><a href="https://www.kitobook.com/compare/book/42/11/29/" title="сравнение переводов, параллельные ссылки">29</a></sup> Isoning oldiga katta olomon yig‘ilgandan keyin, Iso so‘z boshladi: — Hozirgi nasl qabih bir nasldir. Bu nasl alomat so‘raydi, ammo ularga Yunusning alomatidan boshqa alomat berilmaydi.</div>
  <div id="30"><sup><a href="https://www.kitobook.com/compare/book/42/11/30/" title="сравнение переводов, параллельные ссылки">30</a></sup> Yunus Naynavo aholisiga alomat bo‘lgani singari, Inson O‘g‘li ham hozirgi nasl uchun alomat bo‘ladi.</div>
  <div id="31"><sup><a href="https://www.kitobook.com/compare/book/42/11/31/" title="сравнение переводов, параллельные ссылки">31</a></sup> Janub malikasi qiyomat kunida o‘rnidan turib, bu naslning odamlarini mahkum etadi. Chunki malika Sulaymonning dono ta’limotini tinglagani dunyoning u chetidan kelgan edi. Bu yerda esa Sulaymondan ham buyukroq bir Zot turibdi!</div>
  <div id="32"><sup><a href="https://www.kitobook.com/compare/book/42/11/32/" title="сравнение переводов, параллельные ссылки">32</a></sup> Naynavo aholisi qiyomat kunida o‘rnidan turib, bu naslni mahkum etadi. Chunki Naynavoliklar Yunusning va’zidan keyin tavba qilganlar. Bu yerda esa Yunusdan ham buyukroq bir Zot turibdi!</div>
  <div id="33"><sup><a href="https://www.kitobook.com/compare/book/42/11/33/" title="сравнение переводов, параллельные ссылки">33</a></sup> “Hech kim chiroqni yoqib, uni ko‘rinmas yerga qo‘ymaydi. Aksincha, kirganlar yorug‘likni ko‘rsin, deb uni chiroqpoyaga qo‘yadi.</div>
  <div id="34"><sup><a href="https://www.kitobook.com/compare/book/42/11/34/" title="сравнение переводов, параллельные ссылки">34</a></sup> Tananing chirog‘i — ko‘z. Agar ko‘zingiz pok bo‘lsa, butun taningiz yop–yorug‘ bo‘ladi. Agarda ko‘zingiz yomon bo‘lsa, butun tanangiz zimziyo zulmat bo‘ladi.</div>
  <div id="35"><sup><a href="https://www.kitobook.com/compare/book/42/11/35/" title="сравнение переводов, параллельные ссылки">35</a></sup> Shuning uchun e’tibor bering: sizdagi nur zulmat bo‘lmasin.</div>
  <div id="36"><sup><a href="https://www.kitobook.com/compare/book/42/11/36/" title="сравнение переводов, параллельные ссылки">36</a></sup> Agar tanangiz yop–yorug‘ bo‘lib, bironta qorong‘i joyi bo‘lmasa, chiroqning nuri sizni yoritib turganday, badaningiz tamomila yop–yorug‘ bo‘ladi.”</div>
  <div id="37"><sup><a href="https://www.kitobook.com/compare/book/42/11/37/" title="сравнение переводов, параллельные ссылки">37</a></sup> Iso bularni gapirib turganda, bir farziy Uni mehmonga taklif qildi. Iso uning uyiga kirib, dasturxon yoniga yonboshladi.</div>
  <div id="38"><sup><a href="https://www.kitobook.com/compare/book/42/11/38/" title="сравнение переводов, параллельные ссылки">38</a></sup> Iso ovqatdan oldin qo‘llarini yuvmaganini farziy ko‘rib, ajablandi.</div>
  <div id="39"><sup><a href="https://www.kitobook.com/compare/book/42/11/39/" title="сравнение переводов, параллельные ссылки">39</a></sup> Rabbimiz Iso unga dedi: “Ey farziylar, sizlar piyolayu idishning sirtini tozalaysizlar–u, ammo ichingiz ochko‘zlik va yovuzlikka to‘la!</div>
  <div id="40"><sup><a href="https://www.kitobook.com/compare/book/42/11/40/" title="сравнение переводов, параллельные ссылки">40</a></sup> Hoy befahmlar! Narsaning sirtini yaratgan uning ichini ham yaratgan emasmi?!</div>
  <div id="41"><sup><a href="https://www.kitobook.com/compare/book/42/11/41/" title="сравнение переводов, параллельные ссылки">41</a></sup> Yaxshisi, idishingiz ichidagini kambag‘allarga xayr–sadaqa qilib beringlar. Shunda hamma narsa siz uchun halol bo‘ladi.</div>
  <div id="42"><sup><a href="https://www.kitobook.com/compare/book/42/11/42/" title="сравнение переводов, параллельные ссылки">42</a></sup> Ey farziylar, holingizga voy! Sizlar yalpiz, za’faron va har xil oshko‘kdan ushr berasizlar–u, ammo adolat va Xudoning sevgisini pisand qilmaysizlar! Bularning birini bajara turib, ikkinchisini ham tashlab qo‘ymasligingiz kerak edi.</div>
  <div id="43"><sup><a href="https://www.kitobook.com/compare/book/42/11/43/" title="сравнение переводов, параллельные ссылки">43</a></sup> Ey farziylar, holingizga voy! Sizlar sinagogalarning to‘rida o‘tirishni va bozorlarda sizlarga salom berishlarini yaxshi ko‘rasizlar.</div>
  <div id="44"><sup><a href="https://www.kitobook.com/compare/book/42/11/44/" title="сравнение переводов, параллельные ссылки">44</a></sup> Holingizga voy! Sizlar belgisi yo‘q qabrlarga o‘xshaysizlar. Odamlar bilmay turib o‘sha qabrlar ustidan bosib o‘tadilar.”</div>
  <div id="45"><sup><a href="https://www.kitobook.com/compare/book/42/11/45/" title="сравнение переводов, параллельные ссылки">45</a></sup> Tafsirchilardan biri Isoga dedi: — Ustoz, bu so‘zlaringiz bilan bizni haqorat qildingiz!</div>
  <div id="46"><sup><a href="https://www.kitobook.com/compare/book/42/11/46/" title="сравнение переводов, параллельные ссылки">46</a></sup> Iso esa dedi: — Ey tafsirchilar, sizlarning ham holingizga voy! Sizlar ko‘tarib bo‘lmaydigan og‘ir yukni odamlarga yuklaysizlar–u, ularga yordam bergani o‘zlaringiz hatto barmog‘ingizni ham qimirlatmaysizlar.</div>
  <div id="47"><sup><a href="https://www.kitobook.com/compare/book/42/11/47/" title="сравнение переводов, параллельные ссылки">47</a></sup> Holingizga voy! Sizlar ota– bobolaringiz o‘ldirgan payg‘ambarlarga maqbaralar quryapsizlar.</div>
  <div id="48"><sup><a href="https://www.kitobook.com/compare/book/42/11/48/" title="сравнение переводов, параллельные ссылки">48</a></sup> Shu tariqa ota– bobolaringizning qilmishlarini ma’qullaganingizni tasdiqlayapsizlar. Ular payg‘ambarlarni o‘ldirishgan bo‘lsa, sizlar payg‘ambarlarga maqbaralar quryapsizlar!</div>
  <div id="49"><sup><a href="https://www.kitobook.com/compare/book/42/11/49/" title="сравнение переводов, параллельные ссылки">49</a></sup> Shuning uchun ham Xudo O‘z hikmatlarida shunday degan: “Men ularga payg‘ambarlar va havoriylar yuboraman. Ulardan ba’zilarini o‘ldiradilar, ba’zilarini esa quvg‘in qiladilar.”</div>
  <div id="50"><sup><a href="https://www.kitobook.com/compare/book/42/11/50/" title="сравнение переводов, параллельные ссылки">50</a></sup> Dunyo yaratilgandan beri hamma payg‘ambarlarning to‘kilgan qoni uchun bu nasl jazolanadi.</div>
  <div id="51"><sup><a href="https://www.kitobook.com/compare/book/42/11/51/" title="сравнение переводов, параллельные ссылки">51</a></sup> Ular Hobilning to‘kilgan qonidan tortib, qurbongoh bilan Ma’bad orasida o‘ldirilgan Zakariyoning qonigacha javob berishadi. Ha, sizlarga aytib qo‘yay, bu nasl shu hamma qotilliklar uchun javobgar bo‘ladi.</div>
  <div id="52"><sup><a href="https://www.kitobook.com/compare/book/42/11/52/" title="сравнение переводов, параллельные ссылки">52</a></sup> Holingizga voy, ey tafsirchilar! Sizlar ilmu ma’rifat kalitini tortib oldingizlar. Ammo o‘zlaringiz kirmadingizlar, kirmoqchi bo‘lganlarning ham yo‘llarini to‘sdingizlar.”</div>
  <div id="53"><sup><a href="https://www.kitobook.com/compare/book/42/11/53/" title="сравнение переводов, параллельные ссылки">53</a></sup> Iso u yerdan chiqishi bilanoq, tafsirchilar va farziylar Uni qattiq siquvga oldilar, ko‘p savollarga javob berishga majburladilar.</div>
  <div id="54"><sup><a href="https://www.kitobook.com/compare/book/42/11/54/" title="сравнение переводов, параллельные ссылки">54</a></sup> Ular Isoni tilidan ilintirib olish uchun fursat poylardilar.</div>
</div>