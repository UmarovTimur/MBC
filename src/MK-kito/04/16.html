<div itemprop="articleBody" class="text">
  <div id="1"><sup><a href="https://www.kitobook.com/compare/book/04/16/1/" title="сравнение переводов, параллельные ссылки">1</a></sup> Bir kuni Levi qabilasining Qohot urug‘idan bo‘lgan Izxor o‘g‘li Ko‘rax Musoga qarshi isyon ko‘tardi. U Ruben qabilasidan Eliyobning o‘g‘illari Datan va Aburamni hamda Palaf o‘g‘li Onni yoniga qo‘shib oldi.</div>
  <div id="2"><sup><a href="https://www.kitobook.com/compare/book/04/16/2/" title="сравнение переводов, параллельные ссылки">2</a></sup> Isroil xalqining 250 yo‘lboshchisi ham ularga qo‘shildi. Bu yo‘lboshchilar jamoa kengashining tayinlangan a’zolaridan bo‘lib, obro‘li kishilar edi.</div>
  <div id="3"><sup><a href="https://www.kitobook.com/compare/book/04/16/3/" title="сравнение переводов, параллельные ссылки">3</a></sup> Ular Muso bilan Horunga qarshi yig‘ilishib, ikkoviga shunday deyishdi: — Sizlar haddingizdan oshib ketdingiz! Axir, butun jamoa va uning har bir a’zosi Egamizga tegishli–ku! Egamiz hammamiz bilan birgadir. Nimaga endi sizlar o‘zingizni Egamizning jamoasidan ustun qo‘yyapsizlar?!</div>
  <div id="4"><sup><a href="https://www.kitobook.com/compare/book/04/16/4/" title="сравнение переводов, параллельные ссылки">4</a></sup> Muso bu gapni eshitib, muk tushdi.</div>
  <div id="5"><sup><a href="https://www.kitobook.com/compare/book/04/16/5/" title="сравнение переводов, параллельные ссылки">5</a></sup> So‘ng Ko‘rax va uning sheriklariga shunday dedi: — Ertaga ertalab Egamiz O‘ziga tegishli bo‘lgan odamini ko‘rsatadi. Kim Xudoning tanlangani bo‘lsa, Egam o‘shani O‘ziga yaqinlashtiradi.</div>
  <div id="6"><sup><a href="https://www.kitobook.com/compare/book/04/16/6/" title="сравнение переводов, параллельные ссылки">6</a></sup> Sen, Ko‘rax, hamtovoqlaring bilan birga otashkuraklaringizni olib,</div>
  <div id="7"><sup><a href="https://www.kitobook.com/compare/book/04/16/7/" title="сравнение переводов, параллельные ссылки">7</a></sup> ertaga Egamiz oldida o‘sha otashkuraklaringizda tutatqi tutatinglar. O‘shanda Egamiz kimni tanlab olganini, kim Unga tegishli ekanligini ko‘ramiz. Ey, levilar, sizlar haddingizdan oshib ketdingizlar!</div>
  <div id="8"><sup><a href="https://www.kitobook.com/compare/book/04/16/8/" title="сравнение переводов, параллельные ссылки">8</a></sup> Keyin Muso: — Ey, levilar, eshitib olinglar! — dedi Ko‘raxga.</div>
  <div id="9"><sup><a href="https://www.kitobook.com/compare/book/04/16/9/" title="сравнение переводов, параллельные ссылки">9</a></sup> — Isroil xalqining Xudosi sizlarni Isroil jamoasidan ajratib oldi. Muqaddas chodirdagi yumushlarni bajarishingiz uchun sizlarni O‘ziga yaqinlashtirdi. Jamoa vakili sifatida butun xalqqa xizmat qilishingiz uchun sizlarni tanlab oldi. Nahotki shunisi sizlarga kamlik qilsa?!</div>
  <div id="10"><sup><a href="https://www.kitobook.com/compare/book/04/16/10/" title="сравнение переводов, параллельные ссылки">10</a></sup> Egamiz sizlarni, hamma levi birodarlaringizni O‘ziga yaqinlashtirgan bo‘lsa, yana ruhoniylikni ham talab qilishingiz nimasi?</div>
  <div id="11"><sup><a href="https://www.kitobook.com/compare/book/04/16/11/" title="сравнение переводов, параллельные ссылки">11</a></sup> Horun kim bo‘ptiki, sizlar undan ming‘irlab nolisangiz? Sizlar asli Horunga emas, Egamizga qarshi yig‘ilgansiz!</div>
  <div id="12"><sup><a href="https://www.kitobook.com/compare/book/04/16/12/" title="сравнение переводов, параллельные ссылки">12</a></sup> Muso Eliyobning o‘g‘illari Datan va Aburamni chaqirib kelgani odam yubordi. Lekin ular:— Bormaymiz! — deb javob berishdi,</div>
  <div id="13"><sup><a href="https://www.kitobook.com/compare/book/04/16/13/" title="сравнение переводов, параллельные ссылки">13</a></sup> — Sen bizni sut va asal oqib yotgan yurtdan olib chiqib, sahroda halok qilmoqchi bo‘lding. Shunisi yetmaganday, endi bizga xon bo‘lmoqchimisan?!</div>
  <div id="14"><sup><a href="https://www.kitobook.com/compare/book/04/16/14/" title="сравнение переводов, параллельные ссылки">14</a></sup> Sen bizni sut va asal oqib yotgan yurtga olib kirmading, mulk qilib dalalaru uzumzorlarni bermading. Shu paytgacha bizni laqillatib kelyapsan. Yo‘q, oldingga bormaymiz!</div>
  <div id="15"><sup><a href="https://www.kitobook.com/compare/book/04/16/15/" title="сравнение переводов, параллельные ссылки">15</a></sup> Muso qattiq g‘azablanib, Egamizga aytdi: — Ularning nazrlarini qabul qilma. Men ularning birortasiga yomonlik qilmadim–ku, ularning birontasidan hatto eshagini ham olmadim– ku!</div>
  <div id="16"><sup><a href="https://www.kitobook.com/compare/book/04/16/16/" title="сравнение переводов, параллельные ссылки">16</a></sup> So‘ng Muso Ko‘raxga aytdi: — Ertaga o‘zing ham, hamma sheriklaring ham Egamiz oldida hozir bo‘linglar. Horun ham shu yerda bo‘ladi.</div>
  <div id="17"><sup><a href="https://www.kitobook.com/compare/book/04/16/17/" title="сравнение переводов, параллельные ссылки">17</a></sup> 250 ta yo‘lboshchining hammasi otashkuraklariga tutatqi solib, Egamizning huzuriga olib kelishsin. Sen ham otashkuragingni olib kel, Horun ham o‘zinikini olib keladi.</div>
  <div id="18"><sup><a href="https://www.kitobook.com/compare/book/04/16/18/" title="сравнение переводов, параллельные ссылки">18</a></sup> Shunday qilib, ertasi kuni har bir odam o‘z otashkuragini oldi. Otashkurakka cho‘g‘ solib, cho‘g‘ ustiga tutatqi tashladi. Ular Muso va Horun bilan birga Uchrashuv chodiri kiraverishiga kelib turishdi.</div>
  <div id="19"><sup><a href="https://www.kitobook.com/compare/book/04/16/19/" title="сравнение переводов, параллельные ссылки">19</a></sup> Ko‘rax butun jamoani Uchrashuv chodiri kiraverishi oldiga — Muso va Horunning ro‘parasiga to‘plagach, Egamiz ulug‘vorligini butun jamoaga zohir qildi.</div>
  <div id="20"><sup><a href="https://www.kitobook.com/compare/book/04/16/20/" title="сравнение переводов, параллельные ссылки">20</a></sup> Keyin Egamiz Muso bilan Horunga:</div>
  <div id="21"><sup><a href="https://www.kitobook.com/compare/book/04/16/21/" title="сравнение переводов, параллельные ссылки">21</a></sup> — Bu jamoadan nari turinglar, — dedi. — Men ularni bir zumda yo‘q qilib yuboraman.</div>
  <div id="22"><sup><a href="https://www.kitobook.com/compare/book/04/16/22/" title="сравнение переводов, параллельные ссылки">22</a></sup> Ikkovi esa muk tushib: — Ey, Xudoyim! Ey, odamzod ruhlarining Xudosi! — deb iltijo qilishdi. — Gunoh qilgan bitta odamu Sen esa butun jamoadan g‘azablanyapsanmi?!</div>
  <div id="23"><sup><a href="https://www.kitobook.com/compare/book/04/16/23/" title="сравнение переводов, параллельные ссылки">23</a></sup> Egamiz Musoga dedi:</div>
  <div id="24"><sup><a href="https://www.kitobook.com/compare/book/04/16/24/" title="сравнение переводов, параллельные ссылки">24</a></sup> — Jamoaga ayt, ular Ko‘rax, Datan va Aburamning chodirlaridan uzoqroq turishsin.</div>
  <div id="25"><sup><a href="https://www.kitobook.com/compare/book/04/16/25/" title="сравнение переводов, параллельные ссылки">25</a></sup> Muso o‘rnida turib, Datan bilan Aburamning oldiga ketdi. Isroil oqsoqollari ham Musoga ergashishdi.</div>
  <div id="26"><sup><a href="https://www.kitobook.com/compare/book/04/16/26/" title="сравнение переводов, параллельные ссылки">26</a></sup> Muso jamoaga dedi: — Bu qabih odamlarning chodirlaridan uzoqroq turinglar. Ularning biror narsasiga ham tegmanglar. Aks holda ularning hamma gunohlari uchun sizlar nobud bo‘lasizlar.</div>
  <div id="27"><sup><a href="https://www.kitobook.com/compare/book/04/16/27/" title="сравнение переводов, параллельные ссылки">27</a></sup> Jamoa Ko‘rax, Datan va Aburamning chodirlaridan uzoqroqqa borib turishdi. Datan va Aburam esa xotinlari, bola–chaqalari bilan chodirlarining kiraverishiga chiqib turgan edilar.</div>
  <div id="28"><sup><a href="https://www.kitobook.com/compare/book/04/16/28/" title="сравнение переводов, параллельные ссылки">28</a></sup> — Bu ishlarning hammasini ado etishim uchun meni Egamiz yuborganini, bularni o‘zimcha qilmaganimni shundan bilasizlar, — dedi Muso.</div>
  <div id="29"><sup><a href="https://www.kitobook.com/compare/book/04/16/29/" title="сравнение переводов, параллельные ссылки">29</a></sup> — Agar Ko‘rax va uning sheriklari o‘z ajali bilan, hamma odamlar kabi o‘lishsa, meni Egamiz jo‘natmagan bo‘ladi.</div>
  <div id="30"><sup><a href="https://www.kitobook.com/compare/book/04/16/30/" title="сравнение переводов, параллельные ссылки">30</a></sup> Bordi–yu, Egamiz favqulodda biror yangi narsa qilsa — yer yorilib ularni bor narsasi bilan yutib yuborsa, ular o‘liklar diyoriga tiriklayin kirib ketishsa, bilinglarki, o‘sha odamlar Egamizni xo‘rlagan bo‘ladi.</div>
  <div id="31"><sup><a href="https://www.kitobook.com/compare/book/04/16/31/" title="сравнение переводов, параллельные ссылки">31</a></sup> Muso gapini endi tugatgan ham ediki, ularning oyog‘i ostidagi yer yorilib ketdi.</div>
  <div id="32"><sup><a href="https://www.kitobook.com/compare/book/04/16/32/" title="сравнение переводов, параллельные ссылки">32</a></sup> Yerning og‘zi katta ochilib, ularni oila a’zolari, Ko‘raxning hamma sheriklari, mol–mulki bilan birga yutib yubordi.</div>
  <div id="33"><sup><a href="https://www.kitobook.com/compare/book/04/16/33/" title="сравнение переводов, параллельные ссылки">33</a></sup> Shunday qilib, ular jamiki mol–mulki bilan birga tiriklayin o‘liklar diyoriga kirib ketishdi. Yer yopilib, ularni jamoa orasidan g‘oyib qildi.</div>
  <div id="34"><sup><a href="https://www.kitobook.com/compare/book/04/16/34/" title="сравнение переводов, параллельные ссылки">34</a></sup> Ularning faryodidan atrofda turgan Isroil xalqi: “Bizni ham yer yutib yubormasin”, deb tum– taraqay bo‘ldi.</div>
  <div id="35"><sup><a href="https://www.kitobook.com/compare/book/04/16/35/" title="сравнение переводов, параллельные ссылки">35</a></sup> Shu payt Egamiz alanga yuborib, tutatqi tutatgan 250 ta odamni kuydirib yubordi.</div>
  <div id="36"><sup><a href="https://www.kitobook.com/compare/book/04/16/36/" title="сравнение переводов, параллельные ссылки">36</a></sup> Egamiz yana Musoga dedi:</div>
  <div id="37"><sup><a href="https://www.kitobook.com/compare/book/04/16/37/" title="сравнение переводов, параллельные ссылки">37</a></sup> — Horunning o‘g‘li ruhoniy Elazarga ayt. U gunohlari uchun o‘ldirilganlarning otashkuraklarini yong‘in orasidan yig‘ishtirib olsin.</div>
  <div id="38"><sup><a href="https://www.kitobook.com/compare/book/04/16/38/" title="сравнение переводов, параллельные ссылки">38</a></sup> Otashkuraklardagi cho‘g‘larni bir chetga chiqarib tashlasin, chunki otashkuraklar muqaddasdir. Bu otashkuraklar Menga nazr qilish uchun foydalanilganda, muqaddas bo‘lgan. Bu otashkuraklarni yoyib, qurbongohni qoplash uchun tunuka qilinglar. Bular Isroil xalqini ogohlantiruvchi bir belgi bo‘ladi.</div>
  <div id="39"><sup><a href="https://www.kitobook.com/compare/book/04/16/39/" title="сравнение переводов, параллельные ссылки">39</a></sup> Ruhoniy Elazar kuyib o‘lganlarning tutatqi tutatgan bronza otashkuraklarini yig‘ishtirib oldi. Ular otashkuraklarni yoyib, qurbongohni qoplash uchun tunuka holiga keltirishdi.</div>
  <div id="40"><sup><a href="https://www.kitobook.com/compare/book/04/16/40/" title="сравнение переводов, параллельные ссылки">40</a></sup> Horunning naslidan bo‘lmagan birorta odam Egamizning oldida tutatqi tutatib, Ko‘rax va uning sheriklari kabi halok bo‘lmasligi uchun, bular Isroil xalqini ogohlantirib turar edi. Shunday qilib, Egamizning Muso orqali bergan ko‘rsatmalari amalga oshirildi.</div>
  <div id="41"><sup><a href="https://www.kitobook.com/compare/book/04/16/41/" title="сравнение переводов, параллельные ссылки">41</a></sup> Ertasiga jamiki Isroil jamoasi Muso bilan Horundan norozi bo‘lib: “Egamizning xalqini sizlar o‘ldirdingizlar”, deb ming‘irlay boshladi.</div>
  <div id="42"><sup><a href="https://www.kitobook.com/compare/book/04/16/42/" title="сравнение переводов, параллельные ссылки">42</a></sup> Jamoa ularga qarshi yig‘ilgan paytda Muso bilan Horun Uchrashuv chodiri tomon burilib qarashsa, chodirni bulut qoplab olgan, Egamiz ulug‘vorligini zohir qilgan ekan.</div>
  <div id="43"><sup><a href="https://www.kitobook.com/compare/book/04/16/43/" title="сравнение переводов, параллельные ссылки">43</a></sup> Ular Uchrashuv chodirining old tomoniga borib turishganda,</div>
  <div id="44"><sup><a href="https://www.kitobook.com/compare/book/04/16/44/" title="сравнение переводов, параллельные ссылки">44</a></sup> Egamiz Musoga dedi:</div>
  <div id="45"><sup><a href="https://www.kitobook.com/compare/book/04/16/45/" title="сравнение переводов, параллельные ссылки">45</a></sup> — Bu jamoadan nari tur, Men ularni hozirning o‘zidayoq yo‘q qilib yuboraman. Ammo Muso bilan Horun yerga muk tushdi.</div>
  <div id="46"><sup><a href="https://www.kitobook.com/compare/book/04/16/46/" title="сравнение переводов, параллельные ссылки">46</a></sup> Muso Horunga dedi: — Qani, bo‘l, otashkuragingni ol! Qurbongohdan otashkurakka cho‘g‘ solib, ustiga tutatqi tashla–da, tezroq jamoaning oldiga bor. Ularni gunohlaridan pokla. Egamiz g‘azabini sochdi, odamlar o‘latdan nobud bo‘lyapti.</div>
  <div id="47"><sup><a href="https://www.kitobook.com/compare/book/04/16/47/" title="сравнение переводов, параллельные ссылки">47</a></sup> Horun Muso buyurganday qilib, jamoaning orasiga yugurib bordi. Odamlar haqiqatan ham o‘latdan nobud bo‘lishayotgan edi. Horun tutatqi tutatib, Isroil xalqini gunohlaridan pokladi.</div>
  <div id="48"><sup><a href="https://www.kitobook.com/compare/book/04/16/48/" title="сравнение переводов, параллельные ссылки">48</a></sup> U tiriklar bilan marhumlarning o‘rtasiga turgan edi, o‘lat to‘xtadi.</div>
  <div id="49"><sup><a href="https://www.kitobook.com/compare/book/04/16/49/" title="сравнение переводов, параллельные ссылки">49</a></sup> Lekin o‘latdan 14.700 kishi nobud bo‘lgan edi. Ko‘raxning qilmishi tufayli o‘lganlar bu hisobga kirmasdi.</div>
  <div id="50"><sup><a href="https://www.kitobook.com/compare/book/04/16/50/" title="сравнение переводов, параллельные ссылки">50</a></sup> O‘lat to‘xtagandan keyin Horun Uchrashuv chodiriga kiraverishda turgan Musoning yoniga qaytib keldi.</div>
</div>