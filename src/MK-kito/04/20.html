<div itemprop="articleBody" class="text">
  <div id="1"><sup><a href="https://www.kitobook.com/compare/book/04/20/1/" title="сравнение переводов, параллельные ссылки">1</a></sup> Birinchi oyda butun Isroil jamoasi Zin cho‘liga yetib keldi va Kadeshda o‘rnashdi. Maryam o‘sha yerda vafot etib, dafn qilindi.</div>
  <div id="2"><sup><a href="https://www.kitobook.com/compare/book/04/20/2/" title="сравнение переводов, параллельные ссылки">2</a></sup> U yerda jamoa uchun ichishga suv yo‘q edi. Shu sababli xalq Muso bilan Horunga qarshi yig‘ilib,</div>
  <div id="3"><sup><a href="https://www.kitobook.com/compare/book/04/20/3/" title="сравнение переводов, параллельные ссылки">3</a></sup> Musoga ta’na qila boshlashdi: — Biz ham qarindoshlarimiz bilan birga Egamiz oldida qirilib ketsak bo‘lmasmidi–ya!</div>
  <div id="4"><sup><a href="https://www.kitobook.com/compare/book/04/20/4/" title="сравнение переводов, параллельные ссылки">4</a></sup> Nimaga sizlar Egamizning jamoasini mana shu sahroga olib keldingizlar? Biz mol–holimiz bilan birga qirilib ketishimiz uchunmi?!</div>
  <div id="5"><sup><a href="https://www.kitobook.com/compare/book/04/20/5/" title="сравнение переводов, параллельные ссылки">5</a></sup> Nimaga bizni Misrdan olib chiqib, mana shu kasofat joyga olib keldingizlar o‘zi? Bu yerda ekin ekib bo‘lmasa, birorta anjir daraxti, uzum yoki anorlar bo‘lmasa. Bu yerda hatto ichishga suv ham topib bo‘lmaydi–ku!</div>
  <div id="6"><sup><a href="https://www.kitobook.com/compare/book/04/20/6/" title="сравнение переводов, параллельные ссылки">6</a></sup> Muso bilan Horun jamoa oldidan ketishdi. Ular Uchrashuv chodiri kiraverishiga borib, muk tushishdi. Shunda Egamiz ulug‘vorligini ularga zohir qildi.</div>
  <div id="7"><sup><a href="https://www.kitobook.com/compare/book/04/20/7/" title="сравнение переводов, параллельные ссылки">7</a></sup> Egamiz Musoga dedi:</div>
  <div id="8"><sup><a href="https://www.kitobook.com/compare/book/04/20/8/" title="сравнение переводов, параллельные ссылки">8</a></sup> — Tayog‘ingni ol. Akang Horun bilan birgalikda jamoani yig‘inglar. So‘ng jamoaning ko‘zi oldida qoyaga buyruq beringlar. Shunda qoyadan suv chiqadi. Shu yo‘sinda sizlar qoyadan suv chiqarib, jamoaga ham, ularning mollariga ham suv berasizlar.</div>
  <div id="9"><sup><a href="https://www.kitobook.com/compare/book/04/20/9/" title="сравнение переводов, параллельные ссылки">9</a></sup> Muso Egamizning aytganini qilib, Egamiz huzuridagi tayoqni oldi.</div>
  <div id="10"><sup><a href="https://www.kitobook.com/compare/book/04/20/10/" title="сравнение переводов, параллельные ссылки">10</a></sup> So‘ng Muso bilan Horun jamoani qoya yoniga yig‘ishdi. Muso ularga: — Quloq solinglar, ey, isyonchilar! Mana shu qoyadan biz sizlarga suv chiqarib berishimiz kerakmi? — dedi.</div>
  <div id="11"><sup><a href="https://www.kitobook.com/compare/book/04/20/11/" title="сравнение переводов, параллельные ссылки">11</a></sup> Muso qo‘lini ko‘tarib, qoyaga tayog‘i bilan ikki marta urgan edi, qoyadan sharillab suv oqdi. Jamoaning o‘zi ham, ularning mollari ham suv ichdi.</div>
  <div id="12"><sup><a href="https://www.kitobook.com/compare/book/04/20/12/" title="сравнение переводов, параллельные ссылки">12</a></sup> Shunda Egamiz Muso bilan Horunga dedi: — Menga yetarlicha inonmaganingiz uchun, Isroil xalqiga Mening muqaddasligimni namoyon qilmaganingiz uchun, bu jamoani Men ularga beradigan yurtga sizlar boshlab kirmaysiz.</div>
  <div id="13"><sup><a href="https://www.kitobook.com/compare/book/04/20/13/" title="сравнение переводов, параллельные ссылки">13</a></sup> Isroil xalqi bu yerda Egamizdan noligani uchun bu joy Mariva, deb nom oldi. O‘sha joyda Egamiz Isroil xalqiga O‘zining muqaddasligini namoyon qildi.</div>
  <div id="14"><sup><a href="https://www.kitobook.com/compare/book/04/20/14/" title="сравнение переводов, параллельные ссылки">14</a></sup> Muso Kadeshdan Edom shohiga choparlar orqali quyidagi mazmunda bir xabar jo‘natdi: “Biz, Isroil xalqi, sizning jigaringizmiz. Bizning boshimizga tushgan kulfatlardan sizlar xabardorsiz.</div>
  <div id="15"><sup><a href="https://www.kitobook.com/compare/book/04/20/15/" title="сравнение переводов, параллельные ссылки">15</a></sup> Bizning otalarimiz Misrga ko‘chib borgan edilar. Biz Misrda uzoq vaqt yashadik. Misrliklar otalarimizga ham, bizga ham zulm o‘tkazishdi.</div>
  <div id="16"><sup><a href="https://www.kitobook.com/compare/book/04/20/16/" title="сравнение переводов, параллельные ссылки">16</a></sup> Keyin biz Egamizga yolvorib iltijo qilgan edik, U bizning iltijoimizni eshitdi. U farishtasini jo‘natib, bizni Misrdan olib chiqdi. Mana endi biz Kadeshda — yurtingiz chegarasidagi shaharda turibmiz.</div>
  <div id="17"><sup><a href="https://www.kitobook.com/compare/book/04/20/17/" title="сравнение переводов, параллельные ссылки">17</a></sup> Bizga yurtingiz orqali o‘tib ketishga ijozat bersangiz. Biz ekinzorlaringiz va uzumzorlaringizga kirmaymiz, quduqlaringiz suvidan ichmaymiz. Sizning yurtingizdan o‘tib ketgunimizcha, faqat Shoh yo‘lidan yuramiz, yo‘ldan o‘ngga ham, chapga ham chiqmaymiz.”</div>
  <div id="18"><sup><a href="https://www.kitobook.com/compare/book/04/20/18/" title="сравнение переводов, параллельные ссылки">18</a></sup> Lekin Edom shohi Musoga: “Mening yurtimdan o‘ta ko‘rma, aks holda ustingga qilich yalang‘ochlab bostirib boraman”, — deb javob yubordi.</div>
  <div id="19"><sup><a href="https://www.kitobook.com/compare/book/04/20/19/" title="сравнение переводов, параллельные ссылки">19</a></sup> Isroil xalqi esa Edom shohidan iltimos qildi: “Biz katta yo‘ldan ketamiz. Agar suvingizdan o‘zimiz yoki mollarimiz ichsa, haqini to‘laymiz. Biz bor–yo‘g‘i yurtingizdan o‘tib ketmoqchimiz, xolos.”</div>
  <div id="20"><sup><a href="https://www.kitobook.com/compare/book/04/20/20/" title="сравнение переводов, параллельные ссылки">20</a></sup> Lekin Edom shohi: “O‘tmaysizlar!” — deb turib oldi. U Isroil xalqiga qarshi tish–tirnog‘igacha qurollangan katta lashkarini boshlab chiqdi.</div>
  <div id="21"><sup><a href="https://www.kitobook.com/compare/book/04/20/21/" title="сравнение переводов, параллельные ссылки">21</a></sup> Xullas, Edom shohi Isroil xalqiga o‘z yurtidan o‘tib ketishga ijozat bermadi. Isroil xalqi Edom yurtini chetlab o‘tib ketdi.</div>
  <div id="22"><sup><a href="https://www.kitobook.com/compare/book/04/20/22/" title="сравнение переводов, параллельные ссылки">22</a></sup> Butun Isroil jamoasi Kadeshdan jo‘nab, Xo‘r tog‘iga yetib keldi.</div>
  <div id="23"><sup><a href="https://www.kitobook.com/compare/book/04/20/23/" title="сравнение переводов, параллельные ссылки">23</a></sup> Egamiz Muso bilan Horunga Xo‘r tog‘ida — Edom yurti chegarasida shunday dedi:</div>
  <div id="24"><sup><a href="https://www.kitobook.com/compare/book/04/20/24/" title="сравнение переводов, параллельные ссылки">24</a></sup> — Horunning bu olamdan ko‘z yumadigan vaqti keldi. Men Isroil xalqiga beradigan yurtga u kirmaydi. Chunki sizlar ikkovingiz Mariva suvlari yonida Mening amrimga qarshi chiqdingizlar.</div>
  <div id="25"><sup><a href="https://www.kitobook.com/compare/book/04/20/25/" title="сравнение переводов, параллельные ссылки">25</a></sup> Endi sen Horun bilan uning o‘g‘li Elazarni Xo‘r tog‘iga boshlab chiq.</div>
  <div id="26"><sup><a href="https://www.kitobook.com/compare/book/04/20/26/" title="сравнение переводов, параллельные ссылки">26</a></sup> Horunning ustidan ruhoniylik kiyimlarini yechib olib, o‘g‘li Elazarga kiygiz. Horun o‘sha yerda vafot etadi.</div>
  <div id="27"><sup><a href="https://www.kitobook.com/compare/book/04/20/27/" title="сравнение переводов, параллельные ссылки">27</a></sup> Muso Egamiz amr berganday qildi. Uchalovi Xo‘r tog‘iga chiqishdi, butun jamoa buni ko‘rib turdi.</div>
  <div id="28"><sup><a href="https://www.kitobook.com/compare/book/04/20/28/" title="сравнение переводов, параллельные ссылки">28</a></sup> Muso Horunning ustidan kiyimlarini yechib olib, uning o‘g‘li Elazarga kiygizdi. Horun o‘sha yerda — tog‘ tepasida vafot etdi. Shundan so‘ng Muso bilan Elazar tog‘dan qaytib tushishdi.</div>
  <div id="29"><sup><a href="https://www.kitobook.com/compare/book/04/20/29/" title="сравнение переводов, параллельные ссылки">29</a></sup> Butun jamoa Horunning vafot etganini bildi. Jamiki Isroil xalqi Horun uchun o‘ttiz kun aza tutdi.</div>
</div>