<div itemprop="articleBody" class="text">
  <div id="1"><sup><a href="https://www.kitobook.com/compare/book/04/03/1/" title="сравнение переводов, параллельные ссылки">1</a></sup> Egamiz Sinay tog‘ida Muso bilan so‘zlashganda, Muso va Horunning nasli quyidagilardan iborat edi:</div>
  <div id="2"><sup><a href="https://www.kitobook.com/compare/book/04/03/2/" title="сравнение переводов, параллельные ссылки">2</a></sup> Horunning to‘rtta o‘g‘li bor edi: Nadov, Abihu, Elazar va Itamar. Nadov to‘ng‘ich o‘g‘il edi.</div>
  <div id="3"><sup><a href="https://www.kitobook.com/compare/book/04/03/3/" title="сравнение переводов, параллельные ссылки">3</a></sup> Muso Horunning bu o‘g‘illariga moy surtib, ularni ruhoniylikka tayinlagan edi.</div>
  <div id="4"><sup><a href="https://www.kitobook.com/compare/book/04/03/4/" title="сравнение переводов, параллельные ссылки">4</a></sup> Lekin Nadov bilan Abihu Sinay sahrosida Egamiz amr etmagan olovni Uning huzuriga olib kelganlari uchun o‘sha yerda nobud bo‘lgan edilar. Ikkovi ham befarzand edi. Shuning uchun faqat Elazar bilan Itamar otalari Horunning hayotligida ruhoniy bo‘lib xizmat qilgan edilar.</div>
  <div id="5"><sup><a href="https://www.kitobook.com/compare/book/04/03/5/" title="сравнение переводов, параллельные ссылки">5</a></sup> Musoga Egamiz shunday amr berdi:</div>
  <div id="6"><sup><a href="https://www.kitobook.com/compare/book/04/03/6/" title="сравнение переводов, параллельные ссылки">6</a></sup> “Levi qabilasini ruhoniy Horun huzuriga boshlab kel. Ular Horunga yordam berishsin.</div>
  <div id="7"><sup><a href="https://www.kitobook.com/compare/book/04/03/7/" title="сравнение переводов, параллельные ссылки">7</a></sup> Levilar Horun va butun Isroil jamoasiga xizmat qilib, Muqaddas chodirga oid bo‘lgan barcha yumushlarni bajarishsin.</div>
  <div id="8"><sup><a href="https://www.kitobook.com/compare/book/04/03/8/" title="сравнение переводов, параллельные ссылки">8</a></sup> Ular Isroil xalqi uchun Muqaddas chodirda xizmat qilib, chodirdagi hamma ashyolar uchun mas’ul bo‘lishsin.</div>
  <div id="9"><sup><a href="https://www.kitobook.com/compare/book/04/03/9/" title="сравнение переводов, параллельные ссылки">9</a></sup> Levilarni Horun va uning o‘g‘illari ixtiyoriga ber. Isroil xalqining bu qabilasi to‘liq ularning ixtiyorida bo‘lishi shart.</div>
  <div id="10"><sup><a href="https://www.kitobook.com/compare/book/04/03/10/" title="сравнение переводов, параллельные ссылки">10</a></sup> Horun va uning o‘g‘illarini ruhoniylik xizmatiga tayinla. Ruhoniylik vazifasini bajargan har qanday boshqa odamning jazosi o‘limdir.”</div>
  <div id="11"><sup><a href="https://www.kitobook.com/compare/book/04/03/11/" title="сравнение переводов, параллельные ссылки">11</a></sup> Musoga Egamiz yana dedi:</div>
  <div id="12"><sup><a href="https://www.kitobook.com/compare/book/04/03/12/" title="сравнение переводов, параллельные ссылки">12</a></sup> “Men levilarni Isroil xalqining onadan tug‘ilgan barcha to‘ng‘ich o‘g‘illari o‘rnida qabul qilganman. Levilar Menikidir.</div>
  <div id="13"><sup><a href="https://www.kitobook.com/compare/book/04/03/13/" title="сравнение переводов, параллельные ссылки">13</a></sup> Zotan, hamma to‘ng‘ich o‘g‘illar Menga tegishli. Men Misrliklarning hamma to‘ng‘ich o‘g‘illarini nobud qilgan kunim Isroil xalqining barcha to‘ng‘ich o‘g‘illarini — odamidan tortib hayvoniga qadar — O‘zim uchun ajratib olganman. Ularning hammasi Meniki bo‘lishi shart. Zotan, Men Egangizman.”</div>
  <div id="14"><sup><a href="https://www.kitobook.com/compare/book/04/03/14/" title="сравнение переводов, параллельные ссылки">14</a></sup> Musoga Egamiz Sinay sahrosida yana aytdi:</div>
  <div id="15"><sup><a href="https://www.kitobook.com/compare/book/04/03/15/" title="сравнение переводов, параллельные ссылки">15</a></sup> “Levi qabilasini urug‘i va xonadonlari bo‘yicha sanab chiq. Bir oylik va undan yuqori yoshdagi hamma erkak zotini sanab chiq.”</div>
  <div id="16"><sup><a href="https://www.kitobook.com/compare/book/04/03/16/" title="сравнение переводов, параллельные ссылки">16</a></sup> Egamizning amri bo‘yicha Muso ularni sanab chiqdi.</div>
  <div id="17"><sup><a href="https://www.kitobook.com/compare/book/04/03/17/" title="сравнение переводов, параллельные ссылки">17</a></sup> Levining uchta o‘g‘li bo‘lib, ismlari Gershon, Qohot va Marori edi.</div>
  <div id="18"><sup><a href="https://www.kitobook.com/compare/book/04/03/18/" title="сравнение переводов, параллельные ссылки">18</a></sup> Gershonning Lubnax va Shimax degan o‘g‘illari bo‘lib, har qaysisidan bittadan urug‘ kelib chiqdi.</div>
  <div id="19"><sup><a href="https://www.kitobook.com/compare/book/04/03/19/" title="сравнение переводов, параллельные ссылки">19</a></sup> Qohotning Imrom, Izxor, Xevron va Uziyol degan o‘g‘illari bo‘lib, ulardan ham bittadan urug‘ kelib chiqdi.</div>
  <div id="20"><sup><a href="https://www.kitobook.com/compare/book/04/03/20/" title="сравнение переводов, параллельные ссылки">20</a></sup> Marorining Maxli va Mushi degan o‘g‘illari bo‘lib, ulardan ham bittadan urug‘ kelib chiqdi. Levi urug‘larining ota xonadoni bo‘yicha ro‘yxatga olinganlari ana shular edi.</div>
  <div id="21"><sup><a href="https://www.kitobook.com/compare/book/04/03/21/" title="сравнение переводов, параллельные ссылки">21</a></sup> Gershondan Lubnax va Shimax urug‘lari kelib chiqdi.</div>
  <div id="22"><sup><a href="https://www.kitobook.com/compare/book/04/03/22/" title="сравнение переводов, параллельные ссылки">22</a></sup> Gershon urug‘iga qarashli bir oylik va undan yuqori yoshdagi erkaklar sanalganda, 7500 ta chiqdi.</div>
  <div id="23"><sup><a href="https://www.kitobook.com/compare/book/04/03/23/" title="сравнение переводов, параллельные ссылки">23</a></sup> Gershon urug‘i chodirlarini Muqaddas chodirning orqa tomonida, g‘arbda o‘rnashtirishlari kerak edi.</div>
  <div id="24"><sup><a href="https://www.kitobook.com/compare/book/04/03/24/" title="сравнение переводов, параллельные ссылки">24</a></sup> Gershon urug‘ining oqsoqoli Loyol o‘g‘li Eliasaf edi.</div>
  <div id="25"><sup><a href="https://www.kitobook.com/compare/book/04/03/25/" title="сравнение переводов, параллельные ссылки">25</a></sup> Gershon urug‘i chodirning quyidagi ashyolari uchun mas’ul edi: chodirning ichki qavati va qoplamalari, chodirga kiraverishdagi parda,</div>
  <div id="26"><sup><a href="https://www.kitobook.com/compare/book/04/03/26/" title="сравнение переводов, параллельные ссылки">26</a></sup> chodir bilan qurbongoh atrofini to‘sib turadigan pardalar, hovliga kiraverishdagi parda va uning arqonlari. Chodirning bu ashyolar bilan bog‘liq bo‘lgan barcha xizmat Gershon urug‘i zimmasida edi.</div>
  <div id="27"><sup><a href="https://www.kitobook.com/compare/book/04/03/27/" title="сравнение переводов, параллельные ссылки">27</a></sup> Qohotdan Imrom, Izxor, Xevron va Uziyol urug‘lari kelib chiqdi.</div>
  <div id="28"><sup><a href="https://www.kitobook.com/compare/book/04/03/28/" title="сравнение переводов, параллельные ссылки">28</a></sup> Ularga qarashli bir oylik va undan yuqori yoshdagi erkaklar sanalganda, 8600 ta chiqdi. Qohot urug‘i Muqaddas chodir uchun mas’ul edi.</div>
  <div id="29"><sup><a href="https://www.kitobook.com/compare/book/04/03/29/" title="сравнение переводов, параллельные ссылки">29</a></sup> Qohot urug‘i Muqaddas chodirning janub tomonida chodir qurishi kerak edi.</div>
  <div id="30"><sup><a href="https://www.kitobook.com/compare/book/04/03/30/" title="сравнение переводов, параллельные ссылки">30</a></sup> Qohot urug‘i oqsoqoli Uziyol o‘g‘li Elizofon edi.</div>
  <div id="31"><sup><a href="https://www.kitobook.com/compare/book/04/03/31/" title="сравнение переводов, параллельные ссылки">31</a></sup> Ular chodirdagi quyidagi ashyolar uchun mas’ul edilar: sandiq, xontaxta, chiroqpoya, qurbongohlar, xizmat paytida ishlatiladigan Muqaddas chodir buyumlari va ichki pardasi. Chodirdagi bu ashyolar bilan bog‘liq bo‘lgan barcha xizmat Qohot urug‘i zimmasida edi.</div>
  <div id="32"><sup><a href="https://www.kitobook.com/compare/book/04/03/32/" title="сравнение переводов, параллельные ссылки">32</a></sup> Levi oqsoqollari ustidan ruhoniy Horun o‘g‘li Elazar boshchilik qilardi. Muqaddas chodir uchun mas’ul bo‘lganlar Elazarning nazorati ostida edilar.</div>
  <div id="33"><sup><a href="https://www.kitobook.com/compare/book/04/03/33/" title="сравнение переводов, параллельные ссылки">33</a></sup> Maroridan Maxli va Mushi urug‘lari kelib chiqdi.</div>
  <div id="34"><sup><a href="https://www.kitobook.com/compare/book/04/03/34/" title="сравнение переводов, параллельные ссылки">34</a></sup> Marori urug‘ining bir oylik va undan yuqori yoshdagi erkaklari sanalganda, 6200 ta chiqdi.</div>
  <div id="35"><sup><a href="https://www.kitobook.com/compare/book/04/03/35/" title="сравнение переводов, параллельные ссылки">35</a></sup> Marori urug‘i oqsoqoli Abuhayil o‘g‘li Zuriyol edi. Ular Muqaddas chodirning shimol tomoniga chodirlarini o‘rnatishlari kerak edi.</div>
  <div id="36"><sup><a href="https://www.kitobook.com/compare/book/04/03/36/" title="сравнение переводов, параллельные ссылки">36</a></sup> -</div>
  <div id="37"><sup><a href="https://www.kitobook.com/compare/book/04/03/37/" title="сравнение переводов, параллельные ссылки">37</a></sup> Ular chodirdagi quyidagi ashyolar uchun mas’ul edilar: chodirning romlari, tambalari, ustunlar va ustun tagliklari, ularga oid barcha buyumlar, hovlining atrofidagi ustunlar va ustun tagliklari, qoziq va arqonlari, ularga tegishli hamma buyumlar. Chodirdagi bu ashyolar bilan bog‘liq bo‘lgan barcha xizmat Marori urug‘i zimmasida edi.</div>
  <div id="38"><sup><a href="https://www.kitobook.com/compare/book/04/03/38/" title="сравнение переводов, параллельные ссылки">38</a></sup> Muso, Horun va uning o‘g‘illari o‘z chodirlarini sharq tomonda — Muqaddas chodirning oldida o‘rnatishlari kerak edi. Ular Isroil xalqining vakillari sifatida Muqaddas chodirdagi xizmat uchun mas’ul edilar. Ulardan boshqa birontasi chodirga yaqin kelsa, o‘sha odamning jazosi o‘lim edi.</div>
  <div id="39"><sup><a href="https://www.kitobook.com/compare/book/04/03/39/" title="сравнение переводов, параллельные ссылки">39</a></sup> Muso va Horun, Egamizning amriga ko‘ra, Levi qabilasining bir oylik va undan yuqori yoshdagi hamma erkaklarini urug‘lari bo‘yicha sanab chiqqanda, ularning umumiy soni 22.000 ta chiqdi.</div>
  <div id="40"><sup><a href="https://www.kitobook.com/compare/book/04/03/40/" title="сравнение переводов, параллельные ссылки">40</a></sup> Egamiz shundan keyin Musoga yana aytdi: “Isroil xalqining bir oylik va undan yuqori yoshdagi hamma to‘ng‘ich o‘g‘illarini sanab chiq. Ularning ismlarini ro‘yxat qilib yoz.</div>
  <div id="41"><sup><a href="https://www.kitobook.com/compare/book/04/03/41/" title="сравнение переводов, параллельные ссылки">41</a></sup> Men Egangizman. Men Levi qabilasini Isroil xalqining hamma to‘ng‘ich o‘g‘illari o‘rniga qabul qilaman. Isroil xalqining chorvasida birinchi tug‘ilgan bolasi o‘rniga levilarning chorvasini ham olaman.”</div>
  <div id="42"><sup><a href="https://www.kitobook.com/compare/book/04/03/42/" title="сравнение переводов, параллельные ссылки">42</a></sup> Muso Egamizning amrini bajardi. Isroil xalqining hamma to‘ng‘ich o‘g‘illarini sanab chiqdi.</div>
  <div id="43"><sup><a href="https://www.kitobook.com/compare/book/04/03/43/" title="сравнение переводов, параллельные ссылки">43</a></sup> Bir oylik va undan yuqori yoshdagi hamma to‘ng‘ich o‘g‘il bittama–bitta sanalganda, 22.273 ta chiqdi.</div>
  <div id="44"><sup><a href="https://www.kitobook.com/compare/book/04/03/44/" title="сравнение переводов, параллельные ссылки">44</a></sup> Musoga Egamiz aytdi:</div>
  <div id="45"><sup><a href="https://www.kitobook.com/compare/book/04/03/45/" title="сравнение переводов, параллельные ссылки">45</a></sup> “Isroil xalqining hamma to‘ng‘ich o‘g‘illari o‘rniga levilarni Menga bag‘ishla, Isroil xalqining chorvasi o‘rniga esa levilarning chorvasini Menga bag‘ishla. Levilar Meniki bo‘ladi. Men Egangizman.</div>
  <div id="46"><sup><a href="https://www.kitobook.com/compare/book/04/03/46/" title="сравнение переводов, параллельные ссылки">46</a></sup> Isroilning to‘ng‘ich o‘g‘illari levilardan 273 ta ortiq. Isroil xalqi ana shu ortiqchasi evaziga tovon to‘lashi kerak.</div>
  <div id="47"><sup><a href="https://www.kitobook.com/compare/book/04/03/47/" title="сравнение переводов, параллельные ссылки">47</a></sup> Har bir ortiq odam evaziga besh bo‘lakdan kumush ol. Har bir kumush bo‘lakning og‘irligi 2,5 misqol bo‘lsin.</div>
  <div id="48"><sup><a href="https://www.kitobook.com/compare/book/04/03/48/" title="сравнение переводов, параллельные ссылки">48</a></sup> O‘sha kumushni Horun va uning o‘g‘illariga ber.”</div>
  <div id="49"><sup><a href="https://www.kitobook.com/compare/book/04/03/49/" title="сравнение переводов, параллельные ссылки">49</a></sup> -</div>
  <div id="50"><sup><a href="https://www.kitobook.com/compare/book/04/03/50/" title="сравнение переводов, параллельные ссылки">50</a></sup> Muso ortiq chiqqan Isroil to‘ng‘ich o‘g‘illaridan 1365 ta kumush bo‘lakni yig‘ib oldi.</div>
  <div id="51"><sup><a href="https://www.kitobook.com/compare/book/04/03/51/" title="сравнение переводов, параллельные ссылки">51</a></sup> Muso Egamizning amriga ko‘ra, yig‘ib olgan tovon pulini Horun va uning o‘g‘illariga berdi.</div>
</div>