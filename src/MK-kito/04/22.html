<div itemprop="articleBody" class="text">
  <div id="1"><sup><a href="https://www.kitobook.com/compare/book/04/22/1/" title="сравнение переводов, параллельные ссылки">1</a></sup> Isroil xalqi yo‘lda davom etdi. Mo‘ab tekisliklariga yetib kelib, Yerixo shahrining ro‘parasida — Iordan daryosining sharqida qarorgoh qurdi.</div>
  <div id="2"><sup><a href="https://www.kitobook.com/compare/book/04/22/2/" title="сравнение переводов, параллельные ссылки">2</a></sup> Isroil xalqi Amor xalqini qanday ahvolga solgani haqidagi xabar Mo‘ab shohi Zippur o‘g‘li Boloqqa ham yetib borgan edi.</div>
  <div id="3"><sup><a href="https://www.kitobook.com/compare/book/04/22/3/" title="сравнение переводов, параллельные ссылки">3</a></sup> Isroil xalqi ko‘pligidan butun Mo‘ab xalqi qattiq vahimaga tushgandi.</div>
  <div id="4"><sup><a href="https://www.kitobook.com/compare/book/04/22/4/" title="сравнение переводов, параллельные ссылки">4</a></sup> Mo‘ab oqsoqollari Midiyon oqsoqollariga: — Ho‘kiz daladagi o‘tlarni yeb bitirgani singari, anavi olomon ham tevarak–atrofimizdagi hamma narsani yeb bitiradi–ku! — dedi. O‘sha davrda Mo‘abda hukmronlik qilayotgan Zippur o‘g‘li Boloq,</div>
  <div id="5"><sup><a href="https://www.kitobook.com/compare/book/04/22/5/" title="сравнение переводов, параллельные ссылки">5</a></sup> Bavo‘r o‘g‘li Balomni chaqiray, deb uning oldiga choparlar jo‘natdi. Balom o‘z ona yurti, Furot daryosi qirg‘og‘idagi Pato‘r shahrida istiqomat qilar edi. Boloq Balomga shunday deb da’vat qildi: “Misrdan chiqqan bir xalq yer yuzini bosib ketdi. Endi esa ular shundoqqina mening biqinimda o‘rnashib olishdi.</div>
  <div id="6"><sup><a href="https://www.kitobook.com/compare/book/04/22/6/" title="сравнение переводов, параллельные ссылки">6</a></sup> Men ularga bas kela olmayman. Sen kelib, o‘sha xalqni men uchun la’natla. Balki shunda men Isroil xalqini mag‘lub qilib, yurtimdan quvib chiqara olarman. Shuni bilamanki, sen kimni duo qilsang, o‘sha duo oladi, kimni la’natlasang, o‘sha la’nati bo‘ladi.”</div>
  <div id="7"><sup><a href="https://www.kitobook.com/compare/book/04/22/7/" title="сравнение переводов, параллельные ссылки">7</a></sup> Shunday qilib, Mo‘ab va Midiyon oqsoqollari Balomning oldiga ketar ekanlar, unga to‘lanadigan la’nat haqini ham o‘zlari bilan olib ketdilar. Ular Balomning huzuriga kelishgach, unga Boloqning gaplarini aytishdi.</div>
  <div id="8"><sup><a href="https://www.kitobook.com/compare/book/04/22/8/" title="сравнение переводов, параллельные ссылки">8</a></sup> — Shu yerda tunab qolinglar, — dedi Balom oqsoqollarga. — Egamizning bergan javobini men ertaga sizlarga aytaman. Mo‘ab oqsoqollari Balomnikida qolishdi.</div>
  <div id="9"><sup><a href="https://www.kitobook.com/compare/book/04/22/9/" title="сравнение переводов, параллельные ссылки">9</a></sup> Xudo Balomning oldiga kelib, undan: — Uyingdagi odamlar kim? — deb so‘radi.</div>
  <div id="10"><sup><a href="https://www.kitobook.com/compare/book/04/22/10/" title="сравнение переводов, параллельные ссылки">10</a></sup> Balom Xudoga shunday javob berdi: — Mo‘ab shohi Zippur o‘g‘li Boloq menga quyidagicha xabar yuboribdi:</div>
  <div id="11"><sup><a href="https://www.kitobook.com/compare/book/04/22/11/" title="сравнение переводов, параллельные ссылки">11</a></sup> “Misrdan chiqqan bir xalq yer yuzini bosib ketdi, bu yoqqa kel, o‘sha xalqni men uchun la’natla, balki o‘shandagina men u xalqqa zarba berib, o‘z yurtimdan quvib chiqara olarman.”</div>
  <div id="12"><sup><a href="https://www.kitobook.com/compare/book/04/22/12/" title="сравнение переводов, параллельные ссылки">12</a></sup> — Ular bilan borma! — dedi Xudo Balomga. — U xalqni zinhor la’natlay ko‘rma, chunki u xalqqa Men baraka berganman.</div>
  <div id="13"><sup><a href="https://www.kitobook.com/compare/book/04/22/13/" title="сравнение переводов, параллельные ссылки">13</a></sup> Balom ertalab turib: — Yurtingizga qaytib ketaveringlar, Egamiz sizlar bilan ketishimga ijozat bermadi, — dedi Boloqning a’yonlariga.</div>
  <div id="14"><sup><a href="https://www.kitobook.com/compare/book/04/22/14/" title="сравнение переводов, параллельные ссылки">14</a></sup> Mo‘ab a’yonlari Boloq oldiga qaytib borib: “Balom bizlar bilan kelishga rozi bo‘lmadi”, — deyishdi.</div>
  <div id="15"><sup><a href="https://www.kitobook.com/compare/book/04/22/15/" title="сравнение переводов, параллельные ссылки">15</a></sup> Boloq esa oldingidan ham ko‘proq va obro‘liroq a’yonlarini yubordi.</div>
  <div id="16"><sup><a href="https://www.kitobook.com/compare/book/04/22/16/" title="сравнение переводов, параллельные ссылки">16</a></sup> Ular Balomning oldiga kelib, shunday deyishdi: — Zippur o‘g‘li Boloq shunday demoqda: “Balom qanday qilib bo‘lsa ham huzurimga kelsin,</div>
  <div id="17"><sup><a href="https://www.kitobook.com/compare/book/04/22/17/" title="сравнение переводов, параллельные ссылки">17</a></sup> men uni yaxshilab taqdirlayman, nima istasa muhayyo qilaman. Faqat kelib, o‘sha xalqni men uchun la’natlasin.”</div>
  <div id="18"><sup><a href="https://www.kitobook.com/compare/book/04/22/18/" title="сравнение переводов, параллельные ссылки">18</a></sup> Balom esa Boloqning a’yonlariga shunday javob berdi: — Boloq menga saroyidagi hamma oltinu kumushini bersa ham, men Egam Xudoning amridan chetga chiqa olmayman. Hatto kichik masalada ham o‘z ixtiyorim bilan ish tuta olmayman.</div>
  <div id="19"><sup><a href="https://www.kitobook.com/compare/book/04/22/19/" title="сравнение переводов, параллельные ссылки">19</a></sup> Yaxshisi, sizlar, oldingilar kabi, bu kecha shu yerda tunab qolinglar. Egamiz yana nima der ekan, men bilay–chi.</div>
  <div id="20"><sup><a href="https://www.kitobook.com/compare/book/04/22/20/" title="сравнение переводов, параллельные ссылки">20</a></sup> Shu kecha Xudo Balom oldiga kelib, unga dedi: — Agar bu odamlar seni o‘zlari bilan olib ketgani kelgan bo‘lsalar, otlangin–u, ular bilan birga ket. Lekin sen faqat Mening aytganimni qilasan.</div>
  <div id="21"><sup><a href="https://www.kitobook.com/compare/book/04/22/21/" title="сравнение переводов, параллельные ссылки">21</a></sup> Balom ertalab turdi. Eshagini egarlab, Mo‘ab a’yonlari bilan birga jo‘nadi.</div>
  <div id="22"><sup><a href="https://www.kitobook.com/compare/book/04/22/22/" title="сравнение переводов, параллельные ссылки">22</a></sup> Balom ketganda, Xudo qattiq g‘azablandi. Egamizning farishtasi Balomga qarshilik ko‘rsatish uchun uning yo‘lini to‘sib oldi. Balom eshagini minib, yonidagi ikkita xizmatkori bilan yo‘lda ketayotgan edi.</div>
  <div id="23"><sup><a href="https://www.kitobook.com/compare/book/04/22/23/" title="сравнение переводов, параллельные ссылки">23</a></sup> Birdaniga eshak yo‘l ustida qilich yalang‘ochlab turgan Egamizning farishtasini ko‘rib qoldi–da, yo‘lidan burilib, dala ichiga kirib ketdi. Balom esa eshakni yo‘lga solish uchun savalay boshladi.</div>
  <div id="24"><sup><a href="https://www.kitobook.com/compare/book/04/22/24/" title="сравнение переводов, параллельные ссылки">24</a></sup> Egamizning farishtasi endi uzumzorlar orasidan o‘tgan tor so‘qmoqda turib oldi. Yo‘lning ikkala tomoni ham devor edi.</div>
  <div id="25"><sup><a href="https://www.kitobook.com/compare/book/04/22/25/" title="сравнение переводов, параллельные ссылки">25</a></sup> Eshak Egamizning farishtasini ko‘rdi–yu, devorga qapishib, Balomning oyog‘ini qisib qo‘ydi. Balom yana eshakni ura boshladi.</div>
  <div id="26"><sup><a href="https://www.kitobook.com/compare/book/04/22/26/" title="сравнение переводов, параллельные ссылки">26</a></sup> Egamizning farishtasi yana oldinga o‘tib, tor joyga turib oldi. Endi eshak o‘ngga ham, chapga ham burilib keta olmas edi.</div>
  <div id="27"><sup><a href="https://www.kitobook.com/compare/book/04/22/27/" title="сравнение переводов, параллельные ссылки">27</a></sup> Eshak Egamizning farishtasini ko‘rgach, yotib oldi. Balom esa bundan qattiq g‘azablanib, eshakni tayog‘i bilan savalay boshladi.</div>
  <div id="28"><sup><a href="https://www.kitobook.com/compare/book/04/22/28/" title="сравнение переводов, параллельные ссылки">28</a></sup> Shu payt Egamizning qudrati bilan eshak tilga kirib: — Men senga nima qildim? Nimaga sen meni uch marta urding? — dedi Balomga.</div>
  <div id="29"><sup><a href="https://www.kitobook.com/compare/book/04/22/29/" title="сравнение переводов, параллельные ссылки">29</a></sup> — Sen meni ahmoq qilding! — deb do‘q qildi Balom. — Agar qo‘limda qilichim bo‘lganda edi, seni hoziroq chopib tashlagan bo‘lar edim.</div>
  <div id="30"><sup><a href="https://www.kitobook.com/compare/book/04/22/30/" title="сравнение переводов, параллельные ссылки">30</a></sup> — Axir, sen meni ilgaridan minib yurasan–ku! Men sening o‘sha–o‘sha eshagingman. Oldin ham shunaqa qiliq qilganmidim?! — dedi eshak. — Yo‘q, — dedi Balom.</div>
  <div id="31"><sup><a href="https://www.kitobook.com/compare/book/04/22/31/" title="сравнение переводов, параллельные ссылки">31</a></sup> Shu on Egamiz Balomning ko‘zini ochib yuborgan edi, u yo‘lda turgan Egamizning farishtasini ko‘rib qoldi. Farishta qo‘lida qilichini yalang‘ochlab turardi. Balom yerga muk tushdi.</div>
  <div id="32"><sup><a href="https://www.kitobook.com/compare/book/04/22/32/" title="сравнение переводов, параллельные ссылки">32</a></sup> Egamizning farishtasi Balomga dedi: — Nimaga sen eshagingni uch marta urding? Tutgan yo‘ling Mening nazarimda egri bo‘lgani uchun, Men senga qarshilik ko‘rsatish maqsadida keldim.</div>
  <div id="33"><sup><a href="https://www.kitobook.com/compare/book/04/22/33/" title="сравнение переводов, параллельные ссылки">33</a></sup> Eshaging esa meni ko‘rdi–yu, uch marta o‘zini chetga olib qochdi. Agar u mening oldimdan burilib ketmaganda edi, Men seni o‘ldirib, eshagingni tirik qoldirgan bo‘lardim.</div>
  <div id="34"><sup><a href="https://www.kitobook.com/compare/book/04/22/34/" title="сравнение переводов, параллельные ссылки">34</a></sup> — Gunoh qildim, — dedi Balom Egamizning farishtasiga. — Sen yo‘limni to‘sib turganingni bilmabman. Agar men sening nazaringda noma’qul ish qilayotgan bo‘lsam, uyimga qaytib ketaman.</div>
  <div id="35"><sup><a href="https://www.kitobook.com/compare/book/04/22/35/" title="сравнение переводов, параллельные ссылки">35</a></sup> — Shu odamlar bilan birga boraver. Lekin sen faqat Men aytgan gaplarimni gapirasan, — dedi Egamizning farishtasi. Shunday qilib, Balom Boloqning a’yonlari bilan birga ketaverdi.</div>
  <div id="36"><sup><a href="https://www.kitobook.com/compare/book/04/22/36/" title="сравнение переводов, параллельные ссылки">36</a></sup> Boloq Balomning kelayotganini eshitdi–yu, uni kutib olish uchun Ir shahriga yetib keldi. Bu shahar Arnon soyligi bo‘yida, Mo‘ab yurtining chegarasida joylashgan edi.</div>
  <div id="37"><sup><a href="https://www.kitobook.com/compare/book/04/22/37/" title="сравнение переводов, параллельные ссылки">37</a></sup> Boloq Balomga dedi: — Men sening oldingga bundan oldin ham odamlarimni yuborgan edim–ku! Nimaga o‘shanda kela qolmading? Yo meni, yetarli darajada taqdirlay olmaydi, deb o‘yladingmi?</div>
  <div id="38"><sup><a href="https://www.kitobook.com/compare/book/04/22/38/" title="сравнение переводов, параллельные ссылки">38</a></sup> — Mana, endi keldim oldingga, — dedi Balom. — Xudo og‘zimga solgan so‘zlardan bo‘lak men nima ham ayta olar edim?!</div>
  <div id="39"><sup><a href="https://www.kitobook.com/compare/book/04/22/39/" title="сравнение переводов, параллельные ссылки">39</a></sup> Balom Boloq bilan birga ketdi. Ular Xirat– Xuzo‘t shahriga kelishdi.</div>
  <div id="40"><sup><a href="https://www.kitobook.com/compare/book/04/22/40/" title="сравнение переводов, параллельные ссылки">40</a></sup> Boloq mol va qo‘ylar so‘yib, qurbonlik qildi. Balomga va unga hamroh bo‘lib kelgan a’yonlarga ham qurbonlikdan ulashdi.</div>
  <div id="41"><sup><a href="https://www.kitobook.com/compare/book/04/22/41/" title="сравнение переводов, параллельные ссылки">41</a></sup> Boloq keyingi kuni ertalab Balomni Bomo‘t– Baal tepaligiga olib chiqdi. Balom u yerdan turib Isroil xalqining bir qismini ko‘rdi.</div>
</div>