<div itemprop="articleBody" class="text">
  <div id="1"><sup><a href="https://www.kitobook.com/compare/book/04/21/1/" title="сравнение переводов, параллельные ссылки">1</a></sup> Nagav cho‘lida istiqomat qilayotgan Arod shohi: “Isroil xalqi Otorim yo‘lidan kelyapti ekan”, degan xabarni eshitib jangga otlandi. Kan’on naslidan bo‘lgan bu shoh Isroil xalqi bilan jang qilib, ulardan bir nechtasini asir oldi.</div>
  <div id="2"><sup><a href="https://www.kitobook.com/compare/book/04/21/2/" title="сравнение переводов, параллельные ссылки">2</a></sup> Bu voqeadan so‘ng Isroil xalqi Egamizga qasam ichib, shunday dedi: — Ey, Egamiz! Agar Sen shu xalqni bizning qo‘limizga bersang, ularning hamma shaharlarini butunlay vayron qilamiz.</div>
  <div id="3"><sup><a href="https://www.kitobook.com/compare/book/04/21/3/" title="сравнение переводов, параллельные ссылки">3</a></sup> Egamiz Isroil xalqining iltijosini eshitib, Kan’on xalqini ularning qo‘liga berdi. Ular Kan’onliklarning o‘zlarini qirib tashlab, shaharlarini butunlay vayron qilishdi. Shuning uchun bu joyga Xo‘rmax, deb nom berildi.</div>
  <div id="4"><sup><a href="https://www.kitobook.com/compare/book/04/21/4/" title="сравнение переводов, параллельные ссылки">4</a></sup> Isroil xalqi Xo‘r tog‘ini tark etib, Edom yerlarini chetlab o‘tish uchun Qizil dengizga boradigan yo‘ldan ketdi. Lekin xalq yo‘lda ketayotib, yana sabrsizlik qildi.</div>
  <div id="5"><sup><a href="https://www.kitobook.com/compare/book/04/21/5/" title="сравнение переводов, параллельные ссылки">5</a></sup> Ular ming‘irlab Xudodan va Musodan noliy boshladilar: — Nimaga bizni Misrdan olib chiqdingizlar? Sahroda o‘lib ketishimiz uchunmi?! Bu yerda na non bor, na suv. Mana bu bo‘lmag‘ur manna me’damizga tegib ketdi–ku!</div>
  <div id="6"><sup><a href="https://www.kitobook.com/compare/book/04/21/6/" title="сравнение переводов, параллельные ссылки">6</a></sup> Shu voqeadan keyin Egamiz xalq orasiga zaharli ilonlarni jo‘natdi, ilonlar Isroil xalqining ko‘pchiligini chaqib o‘ldirdi.</div>
  <div id="7"><sup><a href="https://www.kitobook.com/compare/book/04/21/7/" title="сравнение переводов, параллельные ссылки">7</a></sup> Oxiri xalq Musoning oldiga kelib: — Biz Egamizga ham, senga ham qarshi gapirib gunoh qildik, — dedi, — Egamizga iltijo qil, U bizning oramizdan ilonlarni daf qilsin. Muso xalq uchun Egamizga iltijo qildi.</div>
  <div id="8"><sup><a href="https://www.kitobook.com/compare/book/04/21/8/" title="сравнение переводов, параллельные ссылки">8</a></sup> Shunda Egamiz Musoga dedi: — Ilon yasab, uni xodaga mahkamlab qo‘y. Ilon chaqqan odam o‘shanga qarab tirik qoladi.</div>
  <div id="9"><sup><a href="https://www.kitobook.com/compare/book/04/21/9/" title="сравнение переводов, параллельные ссылки">9</a></sup> Muso bronzadan ilonni yasab, uni xodaga mahkamlab qo‘ydi. Ilon chaqqan odam bronzadan yasalgan ilonga qaraganda, o‘lmasdan tirik qolardi.</div>
  <div id="10"><sup><a href="https://www.kitobook.com/compare/book/04/21/10/" title="сравнение переводов, параллельные ссылки">10</a></sup> Isroil xalqi safarini davom ettirib, Obo‘tda qarorgoh qurdi.</div>
  <div id="11"><sup><a href="https://www.kitobook.com/compare/book/04/21/11/" title="сравнение переводов, параллельные ссылки">11</a></sup> So‘ng ular Obo‘tdan ham ketib Ivay–Aborimga qo‘nishdi. Ivay–Aborim Mo‘ab yurtining sharqidagi sahroda joylashgan edi.</div>
  <div id="12"><sup><a href="https://www.kitobook.com/compare/book/04/21/12/" title="сравнение переводов, параллельные ссылки">12</a></sup> U yerdan ham ketib, Zarad soyligida to‘xtashdi.</div>
  <div id="13"><sup><a href="https://www.kitobook.com/compare/book/04/21/13/" title="сравнение переводов, параллельные ссылки">13</a></sup> So‘ng yana yo‘lga chiqib, Arnon soyligining shimoliy qirg‘og‘iga — Amor yurtining chegarasiga tutash bo‘lgan sahroga joylashishdi. Arnon soylig Amor va Mo‘ab yurtlarining o‘rtasida chegara edi.</div>
  <div id="14"><sup><a href="https://www.kitobook.com/compare/book/04/21/14/" title="сравнение переводов, параллельные ссылки">14</a></sup> Shu sababdan “Egamizning jangnomasi” kitobida Sufa yerlaridagi Vohib shahri va soyliklar eslanadi. Shuningdek, Arnon soyligi</div>
  <div id="15"><sup><a href="https://www.kitobook.com/compare/book/04/21/15/" title="сравнение переводов, параллельные ссылки">15</a></sup> va Mo‘ab chegarasidagi Or shahrigacha cho‘zilgan daryoning irmoqlari eslanadi.</div>
  <div id="16"><sup><a href="https://www.kitobook.com/compare/book/04/21/16/" title="сравнение переводов, параллельные ссылки">16</a></sup> Isroil xalqi u yerdan chiqib, Ber degan joydagi quduqqa yo‘l oldi. O‘sha quduq yonida Egamiz Musoga: “Xalqni yig‘, Men ularga suv beraman”, dedi.</div>
  <div id="17"><sup><a href="https://www.kitobook.com/compare/book/04/21/17/" title="сравнение переводов, параллельные ссылки">17</a></sup> O‘shanda Isroil xalqi shu qo‘shiqni kuyladi: “To‘lib–tosh, ey, quduq, Quduq haqida kuylang!</div>
  <div id="18"><sup><a href="https://www.kitobook.com/compare/book/04/21/18/" title="сравнение переводов, параллельные ссылки">18</a></sup> Yo‘lboshchilar qazigandi bu quduqni, Asilzodalar kovlagandi bu quduqni Saltanat hassalari ila, Saltanat tamg‘alari ila.” So‘ng ular sahrodan Mattono shahriga yo‘l oldilar.</div>
  <div id="19"><sup><a href="https://www.kitobook.com/compare/book/04/21/19/" title="сравнение переводов, параллельные ссылки">19</a></sup> Mattonodan esa Nahaliyolga, Nahaliyoldan Bomo‘tga,</div>
  <div id="20"><sup><a href="https://www.kitobook.com/compare/book/04/21/20/" title="сравнение переводов, параллельные ссылки">20</a></sup> Bomo‘tdan Mo‘ab yerlaridagi vodiyga borishdi. Fisgax tog‘ tizmasi yonidagi bu vodiydan sahroning manzarasi ochilardi.</div>
  <div id="21"><sup><a href="https://www.kitobook.com/compare/book/04/21/21/" title="сравнение переводов, параллельные ссылки">21</a></sup> Keyin Isroil xalqi Amor xalqining shohi Sixo‘nga shu gapni aytish uchun choparlar jo‘natdi:</div>
  <div id="22"><sup><a href="https://www.kitobook.com/compare/book/04/21/22/" title="сравнение переводов, параллельные ссылки">22</a></sup> “Bizga yurtingiz orqali o‘tib ketishga ijozat bersangiz. Biz ekinzorlaringizga, uzumzorlaringizga kirmaymiz, quduqlaringiz suvidan ichmaymiz. Sizning yurtingizdan o‘tib ketguncha, faqat Shoh yo‘lidan yuramiz.”</div>
  <div id="23"><sup><a href="https://www.kitobook.com/compare/book/04/21/23/" title="сравнение переводов, параллельные ссылки">23</a></sup> Lekin Sixo‘n Isroil xalqiga o‘z yurtidan o‘tib ketishga ijozat bermadi. U jamiki lashkarini yig‘ib, sahrodagi Yaxaz shahri yonida Isroil xalqiga hujum qildi.</div>
  <div id="24"><sup><a href="https://www.kitobook.com/compare/book/04/21/24/" title="сравнение переводов, параллельные ссылки">24</a></sup> Jangda Isroil xalqi Sixo‘nni mag‘lub etdi va Arnon soyligidan tortib Yavoq daryosigacha bo‘lgan hamma yerlarini egallab oldi. Lekin Ommon xalqining chegarasidan u yog‘iga o‘tmadi, chunki Ommon yurtining chegarasi mustahkam edi.</div>
  <div id="25"><sup><a href="https://www.kitobook.com/compare/book/04/21/25/" title="сравнение переводов, параллельные ссылки">25</a></sup> Isroil xalqi Amor xalqining hamma shaharlarini, xususan, Xashbon shahri va uning atrofidagi qishloqlarni bosib olib, o‘sha shaharlarda o‘rnashib oldi.</div>
  <div id="26"><sup><a href="https://www.kitobook.com/compare/book/04/21/26/" title="сравнение переводов, параллельные ссылки">26</a></sup> Xashbon shahri shoh Sixo‘nning poytaxti edi. Sixo‘n Mo‘abning oldingi shohi bilan jang qilib, uning Arnon soyligigacha bo‘lgan hamma yerlarini bosib olgan edi.</div>
  <div id="27"><sup><a href="https://www.kitobook.com/compare/book/04/21/27/" title="сравнение переводов, параллельные ссылки">27</a></sup> Shuning uchun dostonchilar aytishardi: “Xashbonga kelinglar, qayta quringlar uni, Mustahkam etinglar Sixo‘n shahrini.</div>
  <div id="28"><sup><a href="https://www.kitobook.com/compare/book/04/21/28/" title="сравнение переводов, параллельные ссылки">28</a></sup> Olov chiqib ketdi–ku Xashbon shahridan, Alanga chiqdi shoh Sixo‘nning shahridan. Yong‘in yakson qildi Mo‘abdagi Or shahrini, Yo‘q qildi Arnon qirlari shohlarini.</div>
  <div id="29"><sup><a href="https://www.kitobook.com/compare/book/04/21/29/" title="сравнение переводов, параллельные ссылки">29</a></sup> Holingga voy, ey, Mo‘ab xalqi! Tamom bo‘ldingiz, Xamo‘sh ixlosmandlari! Xamo‘sh qochqin qildi o‘g‘illaringizni, Amor xalqining shohi Sixo‘nga asir qildi Sizning qiz–juvonlaringizni.</div>
  <div id="30"><sup><a href="https://www.kitobook.com/compare/book/04/21/30/" title="сравнение переводов, параллельные ссылки">30</a></sup> Qirib tashladik biz ularni, Xashbondan Dibonga qadar yo‘q qildik hammasini. No‘faxdan Midavoga qadar vayron qildik ularni.”</div>
  <div id="31"><sup><a href="https://www.kitobook.com/compare/book/04/21/31/" title="сравнение переводов, параллельные ссылки">31</a></sup> Shunday qilib, Isroil xalqi Amor xalqining yurtida o‘rnashib oldi.</div>
  <div id="32"><sup><a href="https://www.kitobook.com/compare/book/04/21/32/" title="сравнение переводов, параллельные ссылки">32</a></sup> Muso Yazir shahriga ayg‘oqchilar jo‘natdi. Isroil xalqi Yazir va uning atrofidagi qishloqlarni bosib olib, u yerda istiqomat qilayotgan Amor xalqini haydab chiqardi.</div>
  <div id="33"><sup><a href="https://www.kitobook.com/compare/book/04/21/33/" title="сравнение переводов, параллельные ссылки">33</a></sup> So‘ng ular Bashanga yo‘l olishdi. Bashan shohi O‘g esa Isroil xalqiga qarshilik ko‘rsatish uchun jamiki lashkarini Edrey shahriga tortib bordi.</div>
  <div id="34"><sup><a href="https://www.kitobook.com/compare/book/04/21/34/" title="сравнение переводов, параллельные ссылки">34</a></sup> Shunda Egamiz Musoga dedi: — Qo‘rqma undan, Men O‘gni butun yurti va xalqi bilan birga sening qo‘lingga beraman. Sen O‘gning boshiga Xashbonda hukmronlik qilgan Amor xalqining shohi Sixo‘nning kunini solasan.</div>
  <div id="35"><sup><a href="https://www.kitobook.com/compare/book/04/21/35/" title="сравнение переводов, параллельные ссылки">35</a></sup> Isroil xalqi O‘gni, uning o‘g‘illarini, butun xalqini bitta qoldirmay qirib tashladi. So‘ng ular O‘gning yurtini qo‘lga kiritishdi.</div>
</div>