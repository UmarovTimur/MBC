<div itemprop="articleBody" class="text">
  <div id="1"><sup><a href="https://www.kitobook.com/compare/book/04/11/1/" title="сравнение переводов, параллельные ссылки">1</a></sup> Xalq qiyinchiliklardan ming‘irlab nolib, Egamizni qattiq ranjitdi. Egamiz ularning ming‘irlab nolishini eshitib, g‘oyat g‘azablanganidan qarorgohga alanga tushirdi. Alanga avj olib, qarorgohning chetlarini kuydirib yubordi.</div>
  <div id="2"><sup><a href="https://www.kitobook.com/compare/book/04/11/2/" title="сравнение переводов, параллельные ссылки">2</a></sup> Xalq Musoga faryod qildi. Muso Egamizga iltijo qilgan edi, alanga o‘chdi.</div>
  <div id="3"><sup><a href="https://www.kitobook.com/compare/book/04/11/3/" title="сравнение переводов, параллельные ссылки">3</a></sup> Egamizning alangasi qarorgohni yondirgani uchun bu joyga Tavera, deb nom berildi.</div>
  <div id="4"><sup><a href="https://www.kitobook.com/compare/book/04/11/4/" title="сравнение переводов, параллельные ссылки">4</a></sup> Isroil xalqi orasidagi qalang‘i– qasang‘ilarning nafsiga o‘t tushdi. Isroil xalqi ham ularga qo‘shilishib fig‘on chekib, zorlana boshladi: “Qani, endi go‘sht bo‘lsa!</div>
  <div id="5"><sup><a href="https://www.kitobook.com/compare/book/04/11/5/" title="сравнение переводов, параллельные ссылки">5</a></sup> Biz Misrda tekinga baliq, bodring, qovun, piyoz, porey piyozi, sarimsoq yeyar edik.</div>
  <div id="6"><sup><a href="https://www.kitobook.com/compare/book/04/11/6/" title="сравнение переводов, параллельные ссылки">6</a></sup> Endi esa sillamiz qurigan, mannadan boshqa yeydigan hech narsa yo‘q.”</div>
  <div id="7"><sup><a href="https://www.kitobook.com/compare/book/04/11/7/" title="сравнение переводов, параллельные ссылки">7</a></sup> Manna kashnich urug‘iga o‘xshardi, uning rangi daraxt yelimi rangiday edi.</div>
  <div id="8"><sup><a href="https://www.kitobook.com/compare/book/04/11/8/" title="сравнение переводов, параллельные ссылки">8</a></sup> Xalq mannani yerdan yig‘ishtirib olar, tegirmonda yanchib yoki havonchada tuyib, so‘ng qozonga solib qaynatardi, non ham yopardi. Uning mazasi zaytun moyi qo‘shib yopilgan nonga o‘xshardi.</div>
  <div id="9"><sup><a href="https://www.kitobook.com/compare/book/04/11/9/" title="сравнение переводов, параллельные ссылки">9</a></sup> Tunda qarorgohga shabnam tushganda, shabnam bilan birga manna ham yog‘ilardi.</div>
  <div id="10"><sup><a href="https://www.kitobook.com/compare/book/04/11/10/" title="сравнение переводов, параллельные ссылки">10</a></sup> Hamma odamlar oila a’zolari bilan birga o‘z chodirlariga kiraverishda turib faryod qilishayotgan edi. Buni eshitgan Muso qattiq ranjidi. Egamizning g‘azabi ham alanga oldi.</div>
  <div id="11"><sup><a href="https://www.kitobook.com/compare/book/04/11/11/" title="сравнение переводов, параллельные ссылки">11</a></sup> Shunda Muso Egamizga dedi: — Nimaga qulingning boshiga shuncha azoblarni solding? Nima uchun mendan marhamatingni darig‘ tutding? Nima uchun bu xalqning og‘irligini menga yuklading?</div>
  <div id="12"><sup><a href="https://www.kitobook.com/compare/book/04/11/12/" title="сравнение переводов, параллельные ссылки">12</a></sup> Shu xalqning hammasini men qornimda ko‘tarib yurganmidim?! Ularni men tuqqanmidim?! Nimaga unda Sen menga: “Enaga chaqaloqni ko‘tarib yurganday, sen bu xalqni Men ota–bobolaringga va’da qilgan yurtga qo‘llaringda ko‘tarib bor”, deb aytyapsan?</div>
  <div id="13"><sup><a href="https://www.kitobook.com/compare/book/04/11/13/" title="сравнение переводов, параллельные ссылки">13</a></sup> Ular yig‘lab, bizga go‘sht ber, deb aytishyapti! Shuncha xalqqa go‘shtni qayerdan topib beraman, axir?!</div>
  <div id="14"><sup><a href="https://www.kitobook.com/compare/book/04/11/14/" title="сравнение переводов, параллельные ссылки">14</a></sup> Bu xalqning og‘irligini men bir o‘zim ko‘tara olmayman. Bunga ortiq chiday olmayman.</div>
  <div id="15"><sup><a href="https://www.kitobook.com/compare/book/04/11/15/" title="сравнение переводов, параллельные ссылки">15</a></sup> Agar menga munosabating shu bo‘lsa, hoziroq jonimni olib qo‘ya qol. Bordi–yu, Sendan marhamat topgan bo‘lsam, mening bunchalik xor bo‘lishimga yo‘l qo‘yma.</div>
  <div id="16"><sup><a href="https://www.kitobook.com/compare/book/04/11/16/" title="сравнение переводов, параллельные ссылки">16</a></sup> Shunda Egamiz Musoga dedi: — Menga Isroil oqsoqollaridan yetmishtasini yig‘ib ber. Ular xalqning orasida yo‘lboshchi deb tan olingan obro‘li odamlardan bo‘lishsin. Ularni Uchrashuv chodiriga olib kelib, o‘zingning yoningga turg‘izib qo‘y.</div>
  <div id="17"><sup><a href="https://www.kitobook.com/compare/book/04/11/17/" title="сравнение переводов, параллельные ссылки">17</a></sup> Men tushib kelib, u yerda sen bilan gaplashaman. So‘ng senga bergan Ruhimdan olib, ularga ham beraman. Sen bu xalqning og‘irligini yolg‘iz o‘zing ko‘tarmasliging uchun, ular yoningga kirib, og‘iringni yengil qilishadi.</div>
  <div id="18"><sup><a href="https://www.kitobook.com/compare/book/04/11/18/" title="сравнение переводов, параллельные ссылки">18</a></sup> Xalqqa esa shu gapni ayt: “Ertangi kunga tayyorlanib poklaninglar, go‘sht yeysizlar. Sizlar Egamizning qulog‘i ostida ming‘irlab nolib, qani, endi go‘sht bo‘lsa, biz Misrda davr surgan ekanmiz, deb faryod qildingizlar. Shuning uchun Egamiz sizlarga go‘sht beradi, sizlar go‘sht yeysizlar.</div>
  <div id="19"><sup><a href="https://www.kitobook.com/compare/book/04/11/19/" title="сравнение переводов, параллельные ссылки">19</a></sup> Sizlar go‘shtni bir–ikki kun emas, besh–o‘n kun ham emas, yigirma kun ham emas,</div>
  <div id="20"><sup><a href="https://www.kitobook.com/compare/book/04/11/20/" title="сравнение переводов, параллельные ссылки">20</a></sup> balki bir oy davomida — go‘sht burnilaringizdan chiqquncha, ko‘nglingizga urguncha yeysizlar. Chunki sizlar, Misrdan chiqishimizning nima keragi bor edi, deya ming‘irlab nolib, orangizdagi Egangizni rad etdingiz.”</div>
  <div id="21"><sup><a href="https://www.kitobook.com/compare/book/04/11/21/" title="сравнение переводов, параллельные ссылки">21</a></sup> Lekin Muso Egamizga aytdi: — Mening yonimdagi bu xalq 600.000 jondan iborat. Sen esa: “Ularni bir oy davomida go‘sht bilan boqaman”, deyapsan!</div>
  <div id="22"><sup><a href="https://www.kitobook.com/compare/book/04/11/22/" title="сравнение переводов, параллельные ссылки">22</a></sup> Bor mol–qo‘yimizni so‘ysak ham, dengizdagi hamma baliqlarni yig‘ishtirib kelsak ham, ularni to‘ydira olarmidik?!</div>
  <div id="23"><sup><a href="https://www.kitobook.com/compare/book/04/11/23/" title="сравнение переводов, параллельные ссылки">23</a></sup> Egamiz shunda Musoga aytdi: — Nima, Men, Egangning qo‘li kaltamidi?! Mening senga aytgan gaplarim bajo bo‘lishi yoki bo‘lmasligini endi ko‘rasan.</div>
  <div id="24"><sup><a href="https://www.kitobook.com/compare/book/04/11/24/" title="сравнение переводов, параллельные ссылки">24</a></sup> Shundan keyin Muso tashqariga chiqib, Egamizning so‘zlarini xalqqa yetkazdi. So‘ng yetmishta xalq oqsoqolini yig‘ib, ularni Muqaddas chodir atrofiga joylashtirdi.</div>
  <div id="25"><sup><a href="https://www.kitobook.com/compare/book/04/11/25/" title="сравнение переводов, параллельные ссылки">25</a></sup> Shunda Egamiz bulut ichida tushib kelib, Muso bilan gaplashdi, Musoga bergan O‘z Ruhidan olib, yetmishta oqsoqolga berdi. Ruh oqsoqollarni qamrab oldi va ular zikr tusha boshladilar. Lekin bunday hol boshqa takrorlanmadi.</div>
  <div id="26"><sup><a href="https://www.kitobook.com/compare/book/04/11/26/" title="сравнение переводов, параллельные ссылки">26</a></sup> Yetmishta oqsoqolning ikkitasi Muqaddas chodirga bormay qarorgohda qolgan edi. Birining ismi Eldod, ikkinchisiniki Midod edi. Biroq Egamizning Ruhi ularni ham qamrab oldi, ular ham qarorgohda zikr tusha boshladilar.</div>
  <div id="27"><sup><a href="https://www.kitobook.com/compare/book/04/11/27/" title="сравнение переводов, параллельные ссылки">27</a></sup> Bir o‘spirin yugurib kelib, Musoga: “Eldod bilan Midod qarorgohda zikr tushishyapti”, dedi.</div>
  <div id="28"><sup><a href="https://www.kitobook.com/compare/book/04/11/28/" title="сравнение переводов, параллельные ссылки">28</a></sup> Musoning yordamchisi, yoshligidan unga xizmat qilib kelgan Nun o‘g‘li Yoshua dedi: — Muso hazratlari! Ularni to‘xtating!</div>
  <div id="29"><sup><a href="https://www.kitobook.com/compare/book/04/11/29/" title="сравнение переводов, параллельные ссылки">29</a></sup> Muso esa unga shunday javob berdi: — Sen mening manfaatimni ko‘zlab, shu gaplarni aytyapsanmi? Menga qolsa, Egamning butun xalqi payg‘ambar bo‘lsin, Egamiz O‘z Ruhini ularning hammasiga bersin, deyman!</div>
  <div id="30"><sup><a href="https://www.kitobook.com/compare/book/04/11/30/" title="сравнение переводов, параллельные ссылки">30</a></sup> Shundan so‘ng Muso bilan Isroil oqsoqollari qarorgohga qaytib kelishdi.</div>
  <div id="31"><sup><a href="https://www.kitobook.com/compare/book/04/11/31/" title="сравнение переводов, параллельные ссылки">31</a></sup> Egamiz shamol qo‘zg‘atdi. Shamol dengizdan bedanalarni uchirib kelib, ularni qarorgohga va qarorgoh atrofiga uyub tashladi. Bedanalar qarorgohning aylanasi bo‘ylab bir kunlik masofada, ikki tirsak balandlikda uchib yurgan edi.</div>
  <div id="32"><sup><a href="https://www.kitobook.com/compare/book/04/11/32/" title="сравнение переводов, параллельные ссылки">32</a></sup> Xalq o‘sha kuni kunduzi va kechasi, keyingi kuni ham ertadan kechgacha bedana yig‘ishtirdi. Eng oz tergan odamniki oltmish savat chiqdi. Ular bedanalarni quritish uchun butun qarorgoh atrofiga yoyib tashlashdi.</div>
  <div id="33"><sup><a href="https://www.kitobook.com/compare/book/04/11/33/" title="сравнение переводов, параллельные ссылки">33</a></sup> Lekin odamlar go‘shtni endi og‘ziga olib, hali yeyishga ham ulgurmagan edilarki, Egamiz xalqqa g‘azabini sochib, qaqshatqich o‘lat yubordi.</div>
  <div id="34"><sup><a href="https://www.kitobook.com/compare/book/04/11/34/" title="сравнение переводов, параллельные ссылки">34</a></sup> Bu yerga Xivrut– Xattavo, deb nom berildi, chunki bu yerga nafsi buzuq odamlar dafn qilingandi.</div>
  <div id="35"><sup><a href="https://www.kitobook.com/compare/book/04/11/35/" title="сравнение переводов, параллельные ссылки">35</a></sup> Xalq Xivrut–Xattavodan Xazero‘tga qarab yo‘lga chiqdi. Ular Xazero‘tga yetib borganlaridan keyin qarorgoh qurishdi.</div>
</div>