<div itemprop="articleBody" class="text">
  <div id="1"><sup><a href="https://www.kitobook.com/compare/book/04/27/1/" title="сравнение переводов, параллельные ссылки">1</a></sup> Bir kuni Zalofxodning qizlari Uchrashuv chodiri kiraverishiga kelishdi. Zalofxod Xaferning o‘g‘li, Giladning nevarasi, Moxirning evarasi, Yusuf o‘g‘li Manashening chevarasi edi. Xullas, Zalofxod Manashe urug‘idan edi. Zalofxod qizlarining ismlari Maxlo, Nuvah, Xo‘glax, Milxo va Tirza edi.</div>
  <div id="2"><sup><a href="https://www.kitobook.com/compare/book/04/27/2/" title="сравнение переводов, параллельные ссылки">2</a></sup> Ular Muso, ruhoniy Elazar, yo‘lboshchilar va butun jamoaning oldida turib shunday deyishdi:</div>
  <div id="3"><sup><a href="https://www.kitobook.com/compare/book/04/27/3/" title="сравнение переводов, параллельные ссылки">3</a></sup> — Otamiz sahroda vafot etdi. U Egamizga qarshi yig‘ilgan Ko‘raxning to‘dasiga sherik bo‘lmagan, o‘z gunohi tufayli olamdan o‘tdi. Otamizning o‘g‘li yo‘q.</div>
  <div id="4"><sup><a href="https://www.kitobook.com/compare/book/04/27/4/" title="сравнение переводов, параллельные ссылки">4</a></sup> O‘g‘li bo‘lmagani uchun otamizning nomi urug‘i orasidan o‘chib ketishi kerakmi? Bizga ham amakilarimiz qatori yerni mulk qilib beringlar.</div>
  <div id="5"><sup><a href="https://www.kitobook.com/compare/book/04/27/5/" title="сравнение переводов, параллельные ссылки">5</a></sup> Muso ularning talabini Egamizga aytdi.</div>
  <div id="6"><sup><a href="https://www.kitobook.com/compare/book/04/27/6/" title="сравнение переводов, параллельные ссылки">6</a></sup> Egamiz shunday javob qaytardi:</div>
  <div id="7"><sup><a href="https://www.kitobook.com/compare/book/04/27/7/" title="сравнение переводов, параллельные ссылки">7</a></sup> — Zalofxodning qizlari haq gapni aytishyapti. Ularga albatta amakilari qatori yerni mulk qilib beringlar. Otasining ulushi qizlariga berilsin.</div>
  <div id="8"><sup><a href="https://www.kitobook.com/compare/book/04/27/8/" title="сравнение переводов, параллельные ссылки">8</a></sup> Isroil xalqiga ham shunday deb uqtir. Agar biror kishi vafot etsa–yu, o‘g‘li bo‘lmasa, uning mulki qiziga qolsin.</div>
  <div id="9"><sup><a href="https://www.kitobook.com/compare/book/04/27/9/" title="сравнение переводов, параллельные ссылки">9</a></sup> Agar qizi ham bo‘lmasa, u odamning mulki aka–ukalariga qolsin.</div>
  <div id="10"><sup><a href="https://www.kitobook.com/compare/book/04/27/10/" title="сравнение переводов, параллельные ссылки">10</a></sup> Bordi–yu, marhumning aka–ukalari ham bo‘lmasa, uning mulki amakilariga qolsin.</div>
  <div id="11"><sup><a href="https://www.kitobook.com/compare/book/04/27/11/" title="сравнение переводов, параллельные ссылки">11</a></sup> Agar marhumning amakilari ham bo‘lmasa, uning mulki urug‘idagi eng yaqin qarindoshiga qolsin. O‘sha qarindoshi merosxo‘r bo‘lsin. Sen orqali, Men, Egangiz, bergan amr Isroil xalqi uchun qonun bo‘lib qaror topsin.</div>
  <div id="12"><sup><a href="https://www.kitobook.com/compare/book/04/27/12/" title="сравнение переводов, параллельные ссылки">12</a></sup> Egamiz yana Musoga dedi: — Aborim tizmasidagi anavi toqqa chiqib, Men Isroil xalqiga beradigan yurtga qara.</div>
  <div id="13"><sup><a href="https://www.kitobook.com/compare/book/04/27/13/" title="сравнение переводов, параллельные ссылки">13</a></sup> O‘sha yurtni ko‘rganingdan keyin akang Horun singari olamdan o‘tasan.</div>
  <div id="14"><sup><a href="https://www.kitobook.com/compare/book/04/27/14/" title="сравнение переводов, параллельные ссылки">14</a></sup> Chunki jamoa Zin cho‘lida Mendan noliganda, sizlar ikkovingiz Mening amrimga qarshi isyon qilgan edingizlar. Mariva suvlari yonida jamoaning ko‘zi oldida Mening muqaddasligimni namoyon qilmadingizlar. (O‘sha Mariva suvlari Zin cho‘lidagi Kadesh yaqinidadir.)</div>
  <div id="15"><sup><a href="https://www.kitobook.com/compare/book/04/27/15/" title="сравнение переводов, параллельные ссылки">15</a></sup> Muso Egamizga dedi:</div>
  <div id="16"><sup><a href="https://www.kitobook.com/compare/book/04/27/16/" title="сравнение переводов, параллельные ссылки">16</a></sup> — Ey, Egam, odamzod ruhlarining Xudosi, jamoa ustidan bir odamni tayinla.</div>
  <div id="17"><sup><a href="https://www.kitobook.com/compare/book/04/27/17/" title="сравнение переводов, параллельные ссылки">17</a></sup> U xalqni janglarga boshlab borsin, toki Sening jamoang cho‘ponsiz qo‘yday bo‘lib qolmasin. Shunda Egamiz Musoga:</div>
  <div id="18"><sup><a href="https://www.kitobook.com/compare/book/04/27/18/" title="сравнение переводов, параллельные ссылки">18</a></sup> — Nun o‘g‘li Yoshuani yoningga ol, — dedi. — Unda Mening Ruhim bor. Yoshuaga qo‘lingni qo‘y.</div>
  <div id="19"><sup><a href="https://www.kitobook.com/compare/book/04/27/19/" title="сравнение переводов, параллельные ссылки">19</a></sup> Keyin uni ruhoniy Elazarning va butun jamoaning oldida turg‘izib, xalq yo‘lboshchisi etib tayinla.</div>
  <div id="20"><sup><a href="https://www.kitobook.com/compare/book/04/27/20/" title="сравнение переводов, параллельные ссылки">20</a></sup> Butun Isroil jamoasi unga itoat qilishi uchun, Yoshuaga o‘z salohiyatingdan ber.</div>
  <div id="21"><sup><a href="https://www.kitobook.com/compare/book/04/27/21/" title="сравнение переводов, параллельные ссылки">21</a></sup> Yoshua hamma ishni Elazar bilan bamaslahat qilsin. Elazar Urim orqali Yoshua uchun Mening irodamni bilib bersin. Yoshua va butun Isroil jamoasi hamma vaziyatda shunga qarab ish tutsin.</div>
  <div id="22"><sup><a href="https://www.kitobook.com/compare/book/04/27/22/" title="сравнение переводов, параллельные ссылки">22</a></sup> Egamiz amr etganday, Muso Yoshuani ruhoniy Elazar va butun jamoaning oldida tik turg‘izib qo‘ydi.</div>
  <div id="23"><sup><a href="https://www.kitobook.com/compare/book/04/27/23/" title="сравнение переводов, параллельные ссылки">23</a></sup> So‘ng Egamizning Musoga bergan amriga muvofiq, qo‘lini Yoshuaga qo‘yib, Isroil xalqining yo‘lboshchisi qilib tayinladi.</div>
</div>