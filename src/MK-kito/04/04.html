<div itemprop="articleBody" class="text">
  <div id="1"><sup><a href="https://www.kitobook.com/compare/book/04/04/1/" title="сравнение переводов, параллельные ссылки">1</a></sup> Muso bilan Horunga Egamiz yana dedi:</div>
  <div id="2"><sup><a href="https://www.kitobook.com/compare/book/04/04/2/" title="сравнение переводов, параллельные ссылки">2</a></sup> “Endi Levi qabilasidan bo‘lgan Qohot avlodini urug‘i va xonadoni bo‘yicha sanab chiq.</div>
  <div id="3"><sup><a href="https://www.kitobook.com/compare/book/04/04/3/" title="сравнение переводов, параллельные ссылки">3</a></sup> Uchrashuv chodirida xizmat qilishga yaroqli, o‘ttiz yoshdan ellik yoshgacha bo‘lganlarni sana.</div>
  <div id="4"><sup><a href="https://www.kitobook.com/compare/book/04/04/4/" title="сравнение переводов, параллельные ссылки">4</a></sup> Qohot urug‘ining xizmati Uchrashuv chodirining eng muqaddas ashyolari bilan bog‘liq bo‘ladi.</div>
  <div id="5"><sup><a href="https://www.kitobook.com/compare/book/04/04/5/" title="сравнение переводов, параллельные ссылки">5</a></sup> Yo‘lga chiqqaningizda, Horun va uning o‘g‘illari chodirga kirib, ahd sandig‘ini to‘sib turadigan ichki pardani yechishsin. O‘sha parda bilan sandiqni yopishsin.</div>
  <div id="6"><sup><a href="https://www.kitobook.com/compare/book/04/04/6/" title="сравнение переводов, параллельные ссылки">6</a></sup> So‘ng uning ustidan yumshoq teridan qilingan yopinchiq tashlashsin. Uning ustidan esa sidirg‘a ko‘k choyshab tashlashsin. So‘ng xodalarni joy–joyiga o‘rnatishsin.</div>
  <div id="7"><sup><a href="https://www.kitobook.com/compare/book/04/04/7/" title="сравнение переводов, параллельные ссылки">7</a></sup> Keyin muqaddas nonlar qo‘yiladigan xontaxtaga ko‘k choyshab to‘shashsin. Xontaxtaga lagan, piyola, sharob nazr qilish uchun kosa va ko‘zalar qo‘yishsin. Xontaxta ustida muqaddas nonlar doimo tursin.</div>
  <div id="8"><sup><a href="https://www.kitobook.com/compare/book/04/04/8/" title="сравнение переводов, параллельные ссылки">8</a></sup> Bu narsalarning ustidan qirmizi choyshab tashlashsin. Keyin yumshoq teridan qilingan yopinchiq bilan yopib, xodalarni joy–joyiga o‘rnatishsin.</div>
  <div id="9"><sup><a href="https://www.kitobook.com/compare/book/04/04/9/" title="сравнение переводов, параллельные ссылки">9</a></sup> So‘ng ko‘k choyshab bilan chiroqpoyani, uning moychiroqlarini, qisqichlarini, patnislarini va zaytun moyi solingan hamma idishlarini yopib qo‘yishsin.</div>
  <div id="10"><sup><a href="https://www.kitobook.com/compare/book/04/04/10/" title="сравнение переводов, параллельные ссылки">10</a></sup> So‘ng bularning ustidan yumshoq teridan qilingan yopinchiq bilan yopib, zambilga solishsin.</div>
  <div id="11"><sup><a href="https://www.kitobook.com/compare/book/04/04/11/" title="сравнение переводов, параллельные ссылки">11</a></sup> Oltin qurbongohga ko‘k choyshab tashlab, uning ustidan yumshoq teridan qilingan yopinchiq bilan yopishsin va xodalarni joy–joyiga o‘rnatishsin.</div>
  <div id="12"><sup><a href="https://www.kitobook.com/compare/book/04/04/12/" title="сравнение переводов, параллельные ссылки">12</a></sup> Keyin Muqaddas xonada ishlatiladigan buyumlarni olib, ko‘k choyshab ustiga qo‘yishsin. So‘ng ustini yumshoq teridan qilingan yopinchiq bilan yopib, zambilga solishsin.</div>
  <div id="13"><sup><a href="https://www.kitobook.com/compare/book/04/04/13/" title="сравнение переводов, параллельные ссылки">13</a></sup> Bronza qurbongohni kuldan tozalab, uni safsar rangdagi choyshab bilan yopishsin.</div>
  <div id="14"><sup><a href="https://www.kitobook.com/compare/book/04/04/14/" title="сравнение переводов, параллельные ссылки">14</a></sup> So‘ng qurbongohda ishlatilgan hamma buyumlarni — olovkurak, sanchqi, kurak, tog‘orachalarni qurbongoh ustiga qo‘yishsin. Yumshoq teridan qilingan yopinchiq bilan qurbongohni yopib, xodalarni joy–joyiga o‘rnatishsin.</div>
  <div id="15"><sup><a href="https://www.kitobook.com/compare/book/04/04/15/" title="сравнение переводов, параллельные ссылки">15</a></sup> Horun va uning o‘g‘illari Muqaddas chodirdagi jihozlarni va buyumlarni yopib bo‘lganlaridan keyin, yo‘lga chiqish vaqti bo‘lganda, Qohot urug‘i bu ashyolarni ko‘tarib borsin. Lekin ular bu muqaddas ashyolarga qo‘l tekkizishmasin, aks holda ular o‘ladilar. Demak, Qohot urug‘i Uchrashuv chodiridagi ashyolarni ko‘tarib boradi.</div>
  <div id="16"><sup><a href="https://www.kitobook.com/compare/book/04/04/16/" title="сравнение переводов, параллельные ссылки">16</a></sup> Ruhoniy Horun o‘g‘li Elazar chiroqpoya uchun zaytunmoyi, xushbo‘y hidli tutatqi, kundalik don nazri va muqaddas qiladigan moyga mas’ul bo‘ladi. Xullas, butun Muqaddas chodir va u yerdagi hamma narsalar, muqaddas jihozlar va buyumlar Elazar nazorati ostida bo‘ladi.”</div>
  <div id="17"><sup><a href="https://www.kitobook.com/compare/book/04/04/17/" title="сравнение переводов, параллельные ссылки">17</a></sup> Egamiz Muso bilan Horunga yana dedi:</div>
  <div id="18"><sup><a href="https://www.kitobook.com/compare/book/04/04/18/" title="сравнение переводов, параллельные ссылки">18</a></sup> “Levi qabilasi orasidan Qohot urug‘ining qirilib ketishiga yo‘l qo‘ymanglar.</div>
  <div id="19"><sup><a href="https://www.kitobook.com/compare/book/04/04/19/" title="сравнение переводов, параллельные ссылки">19</a></sup> Qohot urug‘idan bo‘lgan har bir odamga xizmat vaqtida nima qilishini va nimani ko‘tarib borishini Horun va uning o‘g‘illari aytishsin.</div>
  <div id="20"><sup><a href="https://www.kitobook.com/compare/book/04/04/20/" title="сравнение переводов, параллельные ссылки">20</a></sup> Muqaddas ashyolarga bir lahza bo‘lsa ham qaragani Qohot urug‘i chodirga kirmasligi kerak. Shunda Qohot urug‘idagi erkaklar eng muqaddas ashyolarga yaqin kelganlarida, o‘lmay tirik qolishadi.”</div>
  <div id="21"><sup><a href="https://www.kitobook.com/compare/book/04/04/21/" title="сравнение переводов, параллельные ссылки">21</a></sup> So‘ng Musoga Egamiz shunday dedi:</div>
  <div id="22"><sup><a href="https://www.kitobook.com/compare/book/04/04/22/" title="сравнение переводов, параллельные ссылки">22</a></sup> “Gershon avlodini ham urug‘i va xonadoni bo‘yicha sanab chiq.</div>
  <div id="23"><sup><a href="https://www.kitobook.com/compare/book/04/04/23/" title="сравнение переводов, параллельные ссылки">23</a></sup> Uchrashuv chodirida xizmat qilishga yaroqli, o‘ttiz yoshdan ellik yoshgacha bo‘lganlarini sana.</div>
  <div id="24"><sup><a href="https://www.kitobook.com/compare/book/04/04/24/" title="сравнение переводов, параллельные ссылки">24</a></sup> Gershon urug‘ining xizmati va ko‘taradigan yuklari quyidagilardan iborat bo‘ladi:</div>
  <div id="25"><sup><a href="https://www.kitobook.com/compare/book/04/04/25/" title="сравнение переводов, параллельные ссылки">25</a></sup> Ular Muqaddas chodirning ichki qavatini, chodirning qoplamasi va yumshoq teridan qilingan tashqi qoplamani, chodirga kiraverishdagi pardani,</div>
  <div id="26"><sup><a href="https://www.kitobook.com/compare/book/04/04/26/" title="сравнение переводов, параллельные ссылки">26</a></sup> chodir bilan qurbongoh atrofini to‘sib turadigan pardalarni, hovliga kiraverishdagi pardani va unga tegishli arqonlar va hamma buyumlarni ko‘tarib borishlari lozim. Bu ashyolar bilan aloqador ishlarning hammasini Gershon urug‘i bajarsin.</div>
  <div id="27"><sup><a href="https://www.kitobook.com/compare/book/04/04/27/" title="сравнение переводов, параллельные ссылки">27</a></sup> Horun va uning o‘g‘illari Gershon urug‘ining xizmatini, tashiydigan yuklarini va bajaradigan vazifalarini to‘liq nazorat qilib turishsin. Gershon urug‘i ularning aytganlarini qilib, aytgan yuklarni ko‘tarishsin.</div>
  <div id="28"><sup><a href="https://www.kitobook.com/compare/book/04/04/28/" title="сравнение переводов, параллельные ссылки">28</a></sup> Gershon urug‘ining Uchrashuv chodirida qiladigan xizmati mana shulardan iboratdir. Ular ruhoniy Horun o‘g‘li Itamarning nazorati ostida xizmat qilishadi.</div>
  <div id="29"><sup><a href="https://www.kitobook.com/compare/book/04/04/29/" title="сравнение переводов, параллельные ссылки">29</a></sup> Endi Marori avlodini urug‘i va xonadoni bo‘yicha sanab chiq.</div>
  <div id="30"><sup><a href="https://www.kitobook.com/compare/book/04/04/30/" title="сравнение переводов, параллельные ссылки">30</a></sup> Uchrashuv chodirida xizmat qilishga yaroqli o‘ttiz yoshdan ellik yoshgacha bo‘lganlarini sana.</div>
  <div id="31"><sup><a href="https://www.kitobook.com/compare/book/04/04/31/" title="сравнение переводов, параллельные ссылки">31</a></sup> Ularning Uchrashuv chodiridagi vazifasi quyidagi ashyolarni ko‘tarib yurishdan iborat bo‘ladi: chodirning romlarini, tambalarini, ustunlar va ustun tagliklarini,</div>
  <div id="32"><sup><a href="https://www.kitobook.com/compare/book/04/04/32/" title="сравнение переводов, параллельные ссылки">32</a></sup> hovlining atrofidagi ustunlar va ustun tagliklarini, qoziq va arqonlarini, ularga tegishli hamma buyumlarni. Qaysi odam qaysi narsani ko‘tarib borishini aniq belgilanglar.</div>
  <div id="33"><sup><a href="https://www.kitobook.com/compare/book/04/04/33/" title="сравнение переводов, параллельные ссылки">33</a></sup> Marori urug‘ining Uchrashuv chodirida qiladigan ishlari mana shulardan iboratdir. Ular ruhoniy Horun o‘g‘li Itamarning nazorati ostida xizmat qilishadi.”</div>
  <div id="34"><sup><a href="https://www.kitobook.com/compare/book/04/04/34/" title="сравнение переводов, параллельные ссылки">34</a></sup> Muso, Horun va jamoaning yo‘lboshchilari Qohot avlodini urug‘i va xonadoni bo‘yicha sanab chiqishdi.</div>
  <div id="35"><sup><a href="https://www.kitobook.com/compare/book/04/04/35/" title="сравнение переводов, параллельные ссылки">35</a></sup> Uchrashuv chodirida xizmat qilishga yaroqli, o‘ttiz yoshdan ellik yoshgacha bo‘lgan erkaklarning soni</div>
  <div id="36"><sup><a href="https://www.kitobook.com/compare/book/04/04/36/" title="сравнение переводов, параллельные ссылки">36</a></sup> 2750 ta chiqdi.</div>
  <div id="37"><sup><a href="https://www.kitobook.com/compare/book/04/04/37/" title="сравнение переводов, параллельные ссылки">37</a></sup> Qohot urug‘ining Uchrashuv chodirida xizmat qiladiganlari ana shular edi. Muso orqali Egamiz bergan amrga ko‘ra, Muso bilan Horun ularni sanadi.</div>
  <div id="38"><sup><a href="https://www.kitobook.com/compare/book/04/04/38/" title="сравнение переводов, параллельные ссылки">38</a></sup> Gershon avlodi ham urug‘i va xonadoni bo‘yicha sanab chiqildi.</div>
  <div id="39"><sup><a href="https://www.kitobook.com/compare/book/04/04/39/" title="сравнение переводов, параллельные ссылки">39</a></sup> Uchrashuv chodirida xizmat qilishga yaroqli o‘ttiz yoshdan ellik yoshgacha erkaklarning soni</div>
  <div id="40"><sup><a href="https://www.kitobook.com/compare/book/04/04/40/" title="сравнение переводов, параллельные ссылки">40</a></sup> 2630 ta chiqdi.</div>
  <div id="41"><sup><a href="https://www.kitobook.com/compare/book/04/04/41/" title="сравнение переводов, параллельные ссылки">41</a></sup> Gershon urug‘ining Uchrashuv chodirida xizmat qiladiganlari ana shular edi. Egamizning amriga ko‘ra, Muso bilan Horun ularni sanadi.</div>
  <div id="42"><sup><a href="https://www.kitobook.com/compare/book/04/04/42/" title="сравнение переводов, параллельные ссылки">42</a></sup> Marori avlodi ham urug‘i va xonadoni bo‘yicha sanab chiqildi.</div>
  <div id="43"><sup><a href="https://www.kitobook.com/compare/book/04/04/43/" title="сравнение переводов, параллельные ссылки">43</a></sup> Uchrashuv chodirida xizmat qilishga yaroqli o‘ttiz yoshdan ellik yoshgacha erkaklarning soni</div>
  <div id="44"><sup><a href="https://www.kitobook.com/compare/book/04/04/44/" title="сравнение переводов, параллельные ссылки">44</a></sup> 3200 ta chiqdi.</div>
  <div id="45"><sup><a href="https://www.kitobook.com/compare/book/04/04/45/" title="сравнение переводов, параллельные ссылки">45</a></sup> Marori urug‘i ana shular edi. Muso orqali Egamiz bergan amrga ko‘ra, Muso bilan Horun ularni sanadi.</div>
  <div id="46"><sup><a href="https://www.kitobook.com/compare/book/04/04/46/" title="сравнение переводов, параллельные ссылки">46</a></sup> Shunday qilib, Muso, Horun va Isroil yo‘lboshchilari Levi qabilasini urug‘i va xonadoni bo‘yicha sanab chiqishdi.</div>
  <div id="47"><sup><a href="https://www.kitobook.com/compare/book/04/04/47/" title="сравнение переводов, параллельные ссылки">47</a></sup> Uchrashuv chodirida xizmat qilishga va chodir ashyolarini ko‘tarishga yaroqli, o‘ttiz yoshdan ellik yoshgacha bo‘lgan erkaklarning</div>
  <div id="48"><sup><a href="https://www.kitobook.com/compare/book/04/04/48/" title="сравнение переводов, параллельные ссылки">48</a></sup> umumiy soni 8580 ta chiqdi.</div>
  <div id="49"><sup><a href="https://www.kitobook.com/compare/book/04/04/49/" title="сравнение переводов, параллельные ссылки">49</a></sup> Ular Muso orqali Egamiz bergan amrga ko‘ra, har bir odamga qiladigan ishlarini va ko‘tarib boradigan buyumlarini taqsimlab berishdi. Musoga Egamiz amr etganday, hamma odam ro‘yxatga olindi.</div>
</div>