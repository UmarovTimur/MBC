<div itemprop="articleBody" class="text">
  <div id="1"><sup><a href="https://www.kitobook.com/compare/book/04/25/1/" title="сравнение переводов, параллельные ссылки">1</a></sup> Isroil xalqi Shitimda o‘rnashganda, Isroil erkaklari Mo‘ab ayollari bilan zino qila boshlashdi.</div>
  <div id="2"><sup><a href="https://www.kitobook.com/compare/book/04/25/2/" title="сравнение переводов, параллельные ссылки">2</a></sup> Mo‘ab ayollari ularni o‘z xudolariga bag‘ishlangan qurbonlik ziyofatlariga taklif etishdi. Isroil xalqi ularning qurbonligidan tanovul qilib, xudolariga ham sajda etdi.</div>
  <div id="3"><sup><a href="https://www.kitobook.com/compare/book/04/25/3/" title="сравнение переводов, параллельные ссылки">3</a></sup> Isroil xalqi Piyor tog‘idagi Baalga qattiq bog‘lanib qolgani uchun, Egamiz ulardan g‘azablandi.</div>
  <div id="4"><sup><a href="https://www.kitobook.com/compare/book/04/25/4/" title="сравнение переводов, параллельные ссылки">4</a></sup> U Musoga shunday dedi: — Bu xalqning boshliqlarini ushla, ularni kuppa–kunduzi Men, Egangizning oldida qatl qil, jasadlarini esa tik o‘rnatilgan xodaning uchiga qoqtir. Shunda Men Isroil xalqidan qahr– g‘azabimni qaytaraman.</div>
  <div id="5"><sup><a href="https://www.kitobook.com/compare/book/04/25/5/" title="сравнение переводов, параллельные ссылки">5</a></sup> Muso Isroil hakamlariga: — Piyordagi Baalga sajda qilgan har bir odamingizni o‘ldiringlar, — deb buyruq berdi.</div>
  <div id="6"><sup><a href="https://www.kitobook.com/compare/book/04/25/6/" title="сравнение переводов, параллельные ссылки">6</a></sup> Shu payt Isroil xalqidan bittasi Musoning va butun Isroil jamoasining ko‘zi oldida qarorgohga Midiyonlik bir ayolni boshlab kelib qoldi. Jamoa Uchrashuv chodiriga kiraverishda yig‘lab turgan edi.</div>
  <div id="7"><sup><a href="https://www.kitobook.com/compare/book/04/25/7/" title="сравнение переводов, параллельные ссылки">7</a></sup> Ruhoniy Horunning nabirasi — Elazar o‘g‘li Finxaz buni ko‘rdi–yu, o‘rnidan turib, jamoa orasidan chiqib ketdi. U nayzasini olib,</div>
  <div id="8"><sup><a href="https://www.kitobook.com/compare/book/04/25/8/" title="сравнение переводов, параллельные ссылки">8</a></sup> Isroil xalqidan bo‘lgan o‘sha odamning orqasidan chodirga kirdi–da, nayzasi bilan ikkovini ham o‘ldirdi. Finxazning sanchgan nayzasi o‘sha odamning badanini teshib o‘tib, ayolning qorniga kirgan edi. Shundan keyingina Isroil xalqi orasidagi o‘lat to‘xtadi.</div>
  <div id="9"><sup><a href="https://www.kitobook.com/compare/book/04/25/9/" title="сравнение переводов, параллельные ссылки">9</a></sup> Lekin o‘latdan 24.000 odam o‘lib bo‘lgan edi.</div>
  <div id="10"><sup><a href="https://www.kitobook.com/compare/book/04/25/10/" title="сравнение переводов, параллельные ссылки">10</a></sup> Shunda Egamiz Musoga:</div>
  <div id="11"><sup><a href="https://www.kitobook.com/compare/book/04/25/11/" title="сравнение переводов, параллельные ссылки">11</a></sup> — Ruhoniy Horunning nabirasi — Elazar o‘g‘li Finxaz Mening qahr–g‘azabimni Isroil xalqidan qaytardi, — dedi. — Isroil xalqi orasida u Menga jon kuydirgani uchun, Men g‘azab ustida ularga qirg‘in keltirmadim.</div>
  <div id="12"><sup><a href="https://www.kitobook.com/compare/book/04/25/12/" title="сравнение переводов, параллельные ссылки">12</a></sup> Sen unga ayt: Men Finxaz bilan alohida tinchlik ahdimni tuzaman.</div>
  <div id="13"><sup><a href="https://www.kitobook.com/compare/book/04/25/13/" title="сравнение переводов, параллельные ссылки">13</a></sup> Bu ahdga muvofiq, Finxazning o‘zi va uning avlodi to abad ruhoniy bo‘lishadi, chunki u o‘z Xudosiga — Menga jon kuydirib, qilgan ishi bilan Isroil xalqidan Mening g‘azabimni qaytardi.</div>
  <div id="14"><sup><a href="https://www.kitobook.com/compare/book/04/25/14/" title="сравнение переводов, параллельные ссылки">14</a></sup> Midiyonlik ayol bilan birga o‘ldirilgan Isroil odamining ismi Zimri bo‘lib, Shimo‘n qabilasining urug‘boshisi Soluning o‘g‘li edi.</div>
  <div id="15"><sup><a href="https://www.kitobook.com/compare/book/04/25/15/" title="сравнение переводов, параллельные ссылки">15</a></sup> O‘ldirilgan ayolning ismi esa Xozbi edi, u Midiyonlikning urug‘boshisi Zurning qizi edi.</div>
  <div id="16"><sup><a href="https://www.kitobook.com/compare/book/04/25/16/" title="сравнение переводов, параллельные ссылки">16</a></sup> Egamiz Musoga:</div>
  <div id="17"><sup><a href="https://www.kitobook.com/compare/book/04/25/17/" title="сравнение переводов, параллельные ссылки">17</a></sup> — Midiyon xalqini dushman deb bilinglar, ularni qirib tashlanglar! — dedi.</div>
  <div id="18"><sup><a href="https://www.kitobook.com/compare/book/04/25/18/" title="сравнение переводов, параллельные ссылки">18</a></sup> — Chunki ular sizlarga dushmanlik qilib, Piyordagi voqea orqali sizlarni yo‘ldan ozdirishdi. Bundan tashqari, Piyorda o‘lat hukmronlik qilgan kuni o‘lgan Midiyonlik yo‘lboshchining qizi Xozbi orqali sizlarni aldashdi.</div>
</div>