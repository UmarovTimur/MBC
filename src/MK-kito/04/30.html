<div itemprop="articleBody" class="text">
  <div id="1"><sup><a href="https://www.kitobook.com/compare/book/04/30/1/" title="сравнение переводов, параллельные ссылки">1</a></sup> Shunday qilib, Egamiz, yetkaz, deb buyurgan hamma qonunlarni Muso Isroil xalqiga aytdi.</div>
  <div id="2"><sup><a href="https://www.kitobook.com/compare/book/04/30/2/" title="сравнение переводов, параллельные ссылки">2</a></sup> Muso Isroil yo‘lboshchilariga Egamiz bergan quyidagi qonunlarni ham aytib berdi:</div>
  <div id="3"><sup><a href="https://www.kitobook.com/compare/book/04/30/3/" title="сравнение переводов, параллельные ссылки">3</a></sup> agar birorta erkak kishi Egamizga va’da bergan bo‘lsa yoki biror narsadan o‘zini tiyishga qasam ichgan bo‘lsa, aytganlarining hammasini bajarsin. U so‘zidan qaytmasin.</div>
  <div id="4"><sup><a href="https://www.kitobook.com/compare/book/04/30/4/" title="сравнение переводов, параллельные ссылки">4</a></sup> Agar qiz bola otasining uyida yashab yurgan davrda Egamizga va’da bersa yoki o‘zini biror narsadan tiyishga qasam ichsa,</div>
  <div id="5"><sup><a href="https://www.kitobook.com/compare/book/04/30/5/" title="сравнение переводов, параллельные ссылки">5</a></sup> otasi qizining bergan va’dasi yoki ichgan qasamini eshitib indamasa, qiz bola aytganlarining hammasini bajarishi shart.</div>
  <div id="6"><sup><a href="https://www.kitobook.com/compare/book/04/30/6/" title="сравнение переводов, параллельные ссылки">6</a></sup> Bordi–yu, otasi bularni eshitganda e’tiroz bildirsa, qizning bergan va’dasi yoki ichgan qasami bekor qilinadi. Otasi qiziga e’tiroz bildirgani uchun, Egamiz qizni bergan va’dasi yoki ichgan qasamidan ozod qiladi.</div>
  <div id="7"><sup><a href="https://www.kitobook.com/compare/book/04/30/7/" title="сравнение переводов, параллельные ссылки">7</a></sup> Agar qiz va’da bergandan keyin yo o‘ylamasdan qasam ichib qo‘ygandan keyin turmushga chiqsa,</div>
  <div id="8"><sup><a href="https://www.kitobook.com/compare/book/04/30/8/" title="сравнение переводов, параллельные ссылки">8</a></sup> uning eri bu haqda eshitib indamasa, qiz aytganlarining hammasini bajarishi shart.</div>
  <div id="9"><sup><a href="https://www.kitobook.com/compare/book/04/30/9/" title="сравнение переводов, параллельные ссылки">9</a></sup> Lekin er bu haqda eshitib e’tiroz bildirsa, er xotinining bergan va’dasi va o‘ylamasdan ichgan qasami asosidagi majburiyatlarini bekor qilgan bo‘ladi. Egamiz xotinni o‘sha majburiyatlardan ozod qiladi.</div>
  <div id="10"><sup><a href="https://www.kitobook.com/compare/book/04/30/10/" title="сравнение переводов, параллельные ссылки">10</a></sup> Beva yoki eridan ajralgan ayol bergan hamma va’dalari va o‘zini biror narsadan tiymoqchi bo‘lib, ichgan qasamlari ustidan chiqishi lozim.</div>
  <div id="11"><sup><a href="https://www.kitobook.com/compare/book/04/30/11/" title="сравнение переводов, параллельные ссылки">11</a></sup> Agar turmushga chiqqan ayol va’da bersa yoki o‘zini biror narsadan tiyishga qasam ichsa,</div>
  <div id="12"><sup><a href="https://www.kitobook.com/compare/book/04/30/12/" title="сравнение переводов, параллельные ссылки">12</a></sup> eri bu haqda eshitib indamasa, xotiniga e’tiroz bildirmasa, ayol aytganlarining hammasini bajarishi shart.</div>
  <div id="13"><sup><a href="https://www.kitobook.com/compare/book/04/30/13/" title="сравнение переводов, параллельные ссылки">13</a></sup> Lekin er bu haqda eshitib ularni taqiqlasa, xotinning og‘zidan chiqqan hamma va’dalaru qasamlar bekor qilinadi. Er ularni taqiqlagani uchun, Egamiz ayolni bergan va’dasi yoki ichgan qasamidan ozod qiladi.</div>
  <div id="14"><sup><a href="https://www.kitobook.com/compare/book/04/30/14/" title="сравнение переводов, параллельные ссылки">14</a></sup> Shunday qilib, er xotinining har qanday va’dasi yoki qasamini bajarishiga ijozat berishi yoki taqiqlashi mumkin.</div>
  <div id="15"><sup><a href="https://www.kitobook.com/compare/book/04/30/15/" title="сравнение переводов, параллельные ссылки">15</a></sup> Agar er bir kun ichida xotiniga hech qanday e’tiroz bildirmasa, xotinining zimmasiga olgan majburiyatlarni bajarishiga ijozat bergan hisoblanadi.</div>
  <div id="16"><sup><a href="https://www.kitobook.com/compare/book/04/30/16/" title="сравнение переводов, параллельные ссылки">16</a></sup> Ammo bir kun o‘tgandan keyin ularni bekor qilsa, xotinining gunohi uchun o‘zi jazo tortadi.</div>
  <div id="17"><sup><a href="https://www.kitobook.com/compare/book/04/30/17/" title="сравнение переводов, параллельные ссылки">17</a></sup> Egamiz Musoga bergan er va xotin o‘rtasidagi, ota va hali otasining xonadonida yashayotgan qiz o‘rtasidagi munosabatlarga oid qonunlar ana shulardan iboratdir.</div>
</div>