<div itemprop="articleBody" class="text">
  <div id="1"><sup><a href="https://www.kitobook.com/compare/book/04/18/1/" title="сравнение переводов, параллельные ссылки">1</a></sup> Egamiz Horunga dedi: “Sen, o‘g‘illaring va butun Levi qabilasi Muqaddas chodirga nisbatan qilingan har qanday ayb uchun javobgar bo‘lasizlar. Ruhoniylik xizmatida yo‘l qo‘yilgan ayblar uchun esa faqatgina sen va o‘g‘illaring javobgar bo‘lasizlar.</div>
  <div id="2"><sup><a href="https://www.kitobook.com/compare/book/04/18/2/" title="сравнение переводов, параллельные ссылки">2</a></sup> Qabiladosh levi birodarlaringni yoningga ol. Sen o‘g‘illaring bilan Muqaddas ahd chodirida xizmat qilayotganingda ular sizlarga yordam berishadi.</div>
  <div id="3"><sup><a href="https://www.kitobook.com/compare/book/04/18/3/" title="сравнение переводов, параллельные ссылки">3</a></sup> Levilar sizlarning nazoratingiz ostida xizmat qilib, Muqaddas chodirga oid barcha yumushlarni bajarishadi. Lekin ular muqaddas jihozlarga va qurbongohga zinhor yaqinlashmasinlar, aks holda ular ham, sizlar ham halok bo‘lasizlar.</div>
  <div id="4"><sup><a href="https://www.kitobook.com/compare/book/04/18/4/" title="сравнение переводов, параллельные ссылки">4</a></sup> Levilar sizlarga qo‘shilishib, Uchrashuv chodiridagi barcha vazifalarni bajarishsin. Levilardan boshqa birortasi sizlar bilan birga xizmat qilmasin.</div>
  <div id="5"><sup><a href="https://www.kitobook.com/compare/book/04/18/5/" title="сравнение переводов, параллельные ссылки">5</a></sup> Mening g‘azabim Isroil xalqiga qarshi yana avj olmasligi uchun, chodirning Muqaddas xonalarida va qurbongohda faqatgina sen o‘g‘illaring bilan xizmat qilgin.</div>
  <div id="6"><sup><a href="https://www.kitobook.com/compare/book/04/18/6/" title="сравнение переводов, параллельные ссылки">6</a></sup> Levi birodarlaringni Men O‘zim senga yordamchi qilib, Isroil xalqi orasidan tanlab olganman. Ular Uchrashuv chodirida xizmat qilishlari uchun Men, Egangizga, bag‘ishlangan.</div>
  <div id="7"><sup><a href="https://www.kitobook.com/compare/book/04/18/7/" title="сравнение переводов, параллельные ссылки">7</a></sup> Shunday bo‘lsa–da, qurbongoh va ichki parda orqasidagi Eng muqaddas xona bilan bog‘liq bo‘lgan barcha ruhoniylik xizmatini faqat sen o‘g‘illaring bilan bajar. Ruhoniylikni Men sizlarga hadya qilib berdim. Muqaddas buyumlar oldiga kelgan boshqa har qanday odamning jazosi o‘limdir.”</div>
  <div id="8"><sup><a href="https://www.kitobook.com/compare/book/04/18/8/" title="сравнение переводов, параллельные ссылки">8</a></sup> Egamiz yana Horunga dedi: “Isroil xalqi Menga olib kelgan hamma muqaddas nazrlarni nazorat qilishni senga topshirdim. Bu nazrlarni senga va o‘g‘illaringga doimiy ulush qilib berdim.</div>
  <div id="9"><sup><a href="https://www.kitobook.com/compare/book/04/18/9/" title="сравнение переводов, параллельные ссылки">9</a></sup> Isroil xalqi Menga beradigan eng muqaddas nazrlarning, ya’ni don nazri, gunoh qurbonligi va ayb qurbonliklarining kuydirilmaydigan qismi sen bilan o‘g‘illaringga tegishlidir.</div>
  <div id="10"><sup><a href="https://www.kitobook.com/compare/book/04/18/10/" title="сравнение переводов, параллельные ссылки">10</a></sup> Bularni muqaddas joyda tanovul qilinglar. Bu nazrlarni faqat erkaklar tanovul qilishlari mumkin. Bu nazrlarni g‘oyat muqaddas deb bilinglar.</div>
  <div id="11"><sup><a href="https://www.kitobook.com/compare/book/04/18/11/" title="сравнение переводов, параллельные ссылки">11</a></sup> Qurbongoh oldida Isroil xalqi yuqoriga ko‘tarib, Menga bergan boshqa hamma nazrlar ham sen bilan o‘g‘il–qizlaringning doimiy ulushidir. Xonadoningdagi har bir pok odam bu nazrlarni tanovul qilishi mumkin.</div>
  <div id="12"><sup><a href="https://www.kitobook.com/compare/book/04/18/12/" title="сравнение переводов, параллельные ссылки">12</a></sup> Odamlar Men, Egangizga, nazr qilgan ilk hosilning eng sifatli zaytun moyini, sharobini va donini ham Men sizlarga berdim.</div>
  <div id="13"><sup><a href="https://www.kitobook.com/compare/book/04/18/13/" title="сравнение переводов, параллельные ссылки">13</a></sup> Menga nazr qilingan butun yurtning ilk hosili sizlarniki bo‘ladi. Xonadoningizdagi har bir pok odam bu nazrlarni tanovul qilishi mumkin.</div>
  <div id="14"><sup><a href="https://www.kitobook.com/compare/book/04/18/14/" title="сравнение переводов, параллельные ссылки">14</a></sup> Isroilda Menga tamomila bag‘ishlangan har bir narsa sizlarniki bo‘ladi.</div>
  <div id="15"><sup><a href="https://www.kitobook.com/compare/book/04/18/15/" title="сравнение переводов, параллельные ссылки">15</a></sup> Isroil xalqi Menga nazr qilgan har bir to‘ng‘ich o‘g‘il va hayvonlarining birinchi erkak bolasi ham sizlarnikidir. Lekin sizlar ularning har bir to‘ng‘ich o‘g‘li evaziga hamda harom hayvonning birinchi erkak bolasi evaziga ulardan kumush olishlaringiz shart.</div>
  <div id="16"><sup><a href="https://www.kitobook.com/compare/book/04/18/16/" title="сравнение переводов, параллельные ссылки">16</a></sup> Har bir to‘ng‘ich o‘g‘il bir oylik bo‘lganda, ularning evaziga besh bo‘lakdan kumush olinglar. Har bir kumush bo‘lakning og‘irligi 2,5 misqol bo‘lsin.</div>
  <div id="17"><sup><a href="https://www.kitobook.com/compare/book/04/18/17/" title="сравнение переводов, параллельные ссылки">17</a></sup> Lekin sigirning, qo‘yning va echkining birinchi bolasi evaziga hech qanday to‘lov olma. Bu jonivorlar faqat Menga tegishlidir. Ularning qonini qurbongohga sep, yog‘ini esa Men, Egangizga, yoqimli hid kelishi uchun olovda kuydir.</div>
  <div id="18"><sup><a href="https://www.kitobook.com/compare/book/04/18/18/" title="сравнение переводов, параллельные ссылки">18</a></sup> Qo‘chqorning yuqoriga ko‘tarilgan to‘shi va o‘ng soni seniki bo‘lgani kabi, bu jonivorlarning go‘shti ham seniki bo‘ladi.</div>
  <div id="19"><sup><a href="https://www.kitobook.com/compare/book/04/18/19/" title="сравнение переводов, параллельные ссылки">19</a></sup> Isroil xalqi Menga keltiradigan ehsonlarning hammasini Men senga va o‘g‘il–qizlaringga doimiy ulush qilib beraman. Bu sen va sening nasling bilan Mening o‘rtamdagi qat’iy ahddir.”</div>
  <div id="20"><sup><a href="https://www.kitobook.com/compare/book/04/18/20/" title="сравнение переводов, параллельные ссылки">20</a></sup> So‘ng Egamiz Horunga yana dedi: “Sizlar Isroil yurtida ulush olmaysizlar, xalqingiz orasida sizlarga bir bo‘lak yer ham berilmaydi. Zotan, Isroil xalqi orasidagi ulushingiz ham, mulkingiz ham Menman.</div>
  <div id="21"><sup><a href="https://www.kitobook.com/compare/book/04/18/21/" title="сравнение переводов, параллельные ссылки">21</a></sup> Levilarning Uchrashuv chodirida qilgan xizmatiga yarasha Men ularga Isroil yurtidagi hamma ushrlarni xizmat haqi qilib beraman.</div>
  <div id="22"><sup><a href="https://www.kitobook.com/compare/book/04/18/22/" title="сравнение переводов, параллельные ссылки">22</a></sup> Bundan buyon Isroil xalqi Uchrashuv chodiriga yaqin kelmasin. Aks holda ular qilgan gunohi uchun jazo tortib o‘ladilar.</div>
  <div id="23"><sup><a href="https://www.kitobook.com/compare/book/04/18/23/" title="сравнение переводов, параллельные ссылки">23</a></sup> Levilar esa Uchrashuv chodirida xizmat qilib, chodirga nisbatan qilingan har qanday ayb uchun javobgar bo‘lishadi. Bu avlodlaringiz osha abadiy qonun– qoida bo‘lsin. Levilar Isroil xalqi orasida yerni ulush qilib olishmaydi.</div>
  <div id="24"><sup><a href="https://www.kitobook.com/compare/book/04/18/24/" title="сравнение переводов, параллельные ссылки">24</a></sup> Buning o‘rniga, Men ularga Isroil xalqining Menga nazr qilgan barcha ushrlarini beraman. Shu sababli Men, levilar Isroil xalqi orasida ulush olmaydi, deb aytgan edim.”</div>
  <div id="25"><sup><a href="https://www.kitobook.com/compare/book/04/18/25/" title="сравнение переводов, параллельные ссылки">25</a></sup> Egamiz yana Musoga dedi:</div>
  <div id="26"><sup><a href="https://www.kitobook.com/compare/book/04/18/26/" title="сравнение переводов, параллельные ссылки">26</a></sup> — Levilarga Mening shu gapimni yetkaz: “Egamiz Isroil xalqining ushrini sizlarga ulush qilib bergan. Sizlar ushrni olganingizda, shu ushrning o‘ndan bir qismini Egamizga nazr qilib beringlar.</div>
  <div id="27"><sup><a href="https://www.kitobook.com/compare/book/04/18/27/" title="сравнение переводов, параллельные ссылки">27</a></sup> Egamiz bu nazringizni don bilan sharobning ilk hosili o‘rnida qabul qilib oladi.</div>
  <div id="28"><sup><a href="https://www.kitobook.com/compare/book/04/18/28/" title="сравнение переводов, параллельные ссылки">28</a></sup> Demak, sizlar Isroil xalqidan oladigan jamiki ushringizning o‘ndan bir qismini Egamizga nazr qilishingiz shart. O‘sha nazrni ruhoniy Horunga beringlar.</div>
  <div id="29"><sup><a href="https://www.kitobook.com/compare/book/04/18/29/" title="сравнение переводов, параллельные ссылки">29</a></sup> Isroil xalqidan qabul qilgan ushrning faqatgina eng sifatlisini Egamizga nazr qilinglar.</div>
  <div id="30"><sup><a href="https://www.kitobook.com/compare/book/04/18/30/" title="сравнение переводов, параллельные ссылки">30</a></sup> Isroil xalqi Egamizga don bilan sharob nazrlarini keltirgandan keyin hosilning qolganini o‘zlariga qoldiradilar. Shu singari, sizlar ham ushrlarning eng sifatlisini Egamizga bag‘ishlaganingizdan keyin, qolganini o‘zingizga qoldiringlar.</div>
  <div id="31"><sup><a href="https://www.kitobook.com/compare/book/04/18/31/" title="сравнение переводов, параллельные ссылки">31</a></sup> Qolganini o‘zingiz oilangiz bilan har qanday joyda yeb–ichishingiz mumkin. Bular Uchrashuv chodirida qilgan xizmatingiz uchun to‘lovdir.</div>
  <div id="32"><sup><a href="https://www.kitobook.com/compare/book/04/18/32/" title="сравнение переводов, параллельные ссылки">32</a></sup> Egamizga ushrning eng sifatlisini bag‘ishlaganingizdan keyingina ushrning qolganini yeyishingiz mumkin, shunda sizlar aybdor hisoblanmaysizlar. Shunday yo‘l tutsangiz, Isroil xalqining muqaddas hadyalarini bulg‘amagan bo‘lasizlar, o‘zlaringiz nobud bo‘lmaysizlar.”</div>
</div>