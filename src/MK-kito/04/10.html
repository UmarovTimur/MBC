<div itemprop="articleBody" class="text">
  <div id="1"><sup><a href="https://www.kitobook.com/compare/book/04/10/1/" title="сравнение переводов, параллельные ссылки">1</a></sup> Egamiz Musoga aytdi:</div>
  <div id="2"><sup><a href="https://www.kitobook.com/compare/book/04/10/2/" title="сравнение переводов, параллельные ссылки">2</a></sup> “Sen ikkita kumush karnay yasattir, karnaylar zarb urib yasalgan bo‘lsin. Bu karnaylar jamoani yig‘ish hamda yo‘lga chiqish vaqtini e’lon qilish uchun kerak bo‘ladi.</div>
  <div id="3"><sup><a href="https://www.kitobook.com/compare/book/04/10/3/" title="сравнение переводов, параллельные ссылки">3</a></sup> Karnaylarning ikkalasi chalinganda, butun jamoa sening oldingga — Uchrashuv chodiri kiraverishi oldiga to‘plansin.</div>
  <div id="4"><sup><a href="https://www.kitobook.com/compare/book/04/10/4/" title="сравнение переводов, параллельные ссылки">4</a></sup> Karnayning bittasi chalinganda esa, Isroil qabilalarining yo‘lboshchilari sening oldingga yig‘ilib kelishsin.</div>
  <div id="5"><sup><a href="https://www.kitobook.com/compare/book/04/10/5/" title="сравнение переводов, параллельные ссылки">5</a></sup> Karnay qisqa chalinganda, sharqdagi qarorgohda turgan qabilalar yo‘lga chiqishsin.</div>
  <div id="6"><sup><a href="https://www.kitobook.com/compare/book/04/10/6/" title="сравнение переводов, параллельные ссылки">6</a></sup> Ikkinchi marta qisqa chalinganda esa, janubdagi qarorgohda turgan qabilalar yo‘lga chiqishsin. Karnayning qisqa sadosi yo‘lga chiqish kerakligini bildiradi.</div>
  <div id="7"><sup><a href="https://www.kitobook.com/compare/book/04/10/7/" title="сравнение переводов, параллельные ссылки">7</a></sup> Jamoani yig‘ish lozim bo‘lganda esa, karnaylar boshqacha sado chiqarib chalinsin.</div>
  <div id="8"><sup><a href="https://www.kitobook.com/compare/book/04/10/8/" title="сравнение переводов, параллельные ссылки">8</a></sup> Karnayni Horunning o‘g‘illari, ruhoniylar chalishlari lozim. Bu amr sizlar uchun va sizlarning avlodlaringiz uchun doimiy qonun– qoidadir.</div>
  <div id="9"><sup><a href="https://www.kitobook.com/compare/book/04/10/9/" title="сравнение переводов, параллельные ссылки">9</a></sup> Yurtingizga bostirib kelgan dushmanga qarshi jangga otlanayotganingizda, xatardan darak berib karnaylarni chalinglar. Shunda Men, Egangiz Xudo, sizlarga yordam berib, sizlarni dushmanlaringiz qo‘lidan xalos qilaman.</div>
  <div id="10"><sup><a href="https://www.kitobook.com/compare/book/04/10/10/" title="сравнение переводов, параллельные ссылки">10</a></sup> Shuningdek, xursandchilik kunlaringizda — belgilangan bayramlaringizda va oy boshida qurbonliklar kuydirganingizda hamda tinchlik qurbonliklarini keltirganingizda karnaylarni chalinglar. Shunda Men, Egangiz Xudo, sizlarga yordam beraman. Zotan, Men Egangiz Xudoman.”</div>
  <div id="11"><sup><a href="https://www.kitobook.com/compare/book/04/10/11/" title="сравнение переводов, параллельные ссылки">11</a></sup> Isroil xalqi Misrdan chiqqandan keyin ikkinchi yilning ikkinchi oyi yigirmanchi kunida bulut Muqaddas ahd chodiri tepasidan ko‘tarildi.</div>
  <div id="12"><sup><a href="https://www.kitobook.com/compare/book/04/10/12/" title="сравнение переводов, параллельные ссылки">12</a></sup> Shundan so‘ng Isroil xalqi Sinay sahrosidan safarga chiqdi. Nihoyat, bulut Poron sahrosida to‘xtadi.</div>
  <div id="13"><sup><a href="https://www.kitobook.com/compare/book/04/10/13/" title="сравнение переводов, параллельные ссылки">13</a></sup> Ular birinchi marta Egamizning Muso orqali bergan amriga ko‘ra, yo‘lga chiqqan edilar.</div>
  <div id="14"><sup><a href="https://www.kitobook.com/compare/book/04/10/14/" title="сравнение переводов, параллельные ссылки">14</a></sup> Birinchi bo‘lib, Ominadov o‘g‘li Naxsho‘n boshchiligida Yahudo qarorgohida turgan qabilalar o‘z bayrog‘i ostida guruh–guruh bo‘lib yo‘lga chiqishdi.</div>
  <div id="15"><sup><a href="https://www.kitobook.com/compare/book/04/10/15/" title="сравнение переводов, параллельные ссылки">15</a></sup> Issaxor qabilasiga Zuvor o‘g‘li Natanil boshchilik qilar edi.</div>
  <div id="16"><sup><a href="https://www.kitobook.com/compare/book/04/10/16/" title="сравнение переводов, параллельные ссылки">16</a></sup> Zabulun qabilasiga Xalon o‘g‘li Eliyob boshchilik qilar edi.</div>
  <div id="17"><sup><a href="https://www.kitobook.com/compare/book/04/10/17/" title="сравнение переводов, параллельные ссылки">17</a></sup> Shundan keyin Muqaddas chodir yig‘ishtirib olindi. Gershon va Marori urug‘lari chodirni ko‘tarib, yo‘lga chiqishdi.</div>
  <div id="18"><sup><a href="https://www.kitobook.com/compare/book/04/10/18/" title="сравнение переводов, параллельные ссылки">18</a></sup> Keyin Shaduvor o‘g‘li Elizur boshchiligida Ruben qarorgohida turgan qabilalar o‘z bayrog‘i ostida guruh–guruh bo‘lib yo‘lga chiqishdi.</div>
  <div id="19"><sup><a href="https://www.kitobook.com/compare/book/04/10/19/" title="сравнение переводов, параллельные ссылки">19</a></sup> Shimo‘n qabilasiga Zurishaday o‘g‘li Shalumiyol boshchilik qilar edi.</div>
  <div id="20"><sup><a href="https://www.kitobook.com/compare/book/04/10/20/" title="сравнение переводов, параллельные ссылки">20</a></sup> Gad qabilasiga Duvel o‘g‘li Eliasaf boshchilik qilar edi.</div>
  <div id="21"><sup><a href="https://www.kitobook.com/compare/book/04/10/21/" title="сравнение переводов, параллельные ссылки">21</a></sup> Keyin chodirning muqaddas ashyolarini ko‘targan Qohot urug‘i yo‘lga chiqdi. Ular qarorgoh quriladigan joyga yetib borgunlaricha, Muqaddas chodir o‘rnatib bo‘linishi kerak edi.</div>
  <div id="22"><sup><a href="https://www.kitobook.com/compare/book/04/10/22/" title="сравнение переводов, параллельные ссылки">22</a></sup> Keyin Omihud o‘g‘li Elishama boshchiligida Efrayim qarorgohida turgan qabilalar o‘z bayrog‘i ostida guruh–guruh bo‘lib yo‘lga chiqishdi.</div>
  <div id="23"><sup><a href="https://www.kitobook.com/compare/book/04/10/23/" title="сравнение переводов, параллельные ссылки">23</a></sup> Manashe qabilasiga Padozur o‘g‘li Gamaliel boshchilik qilardi.</div>
  <div id="24"><sup><a href="https://www.kitobook.com/compare/book/04/10/24/" title="сравнение переводов, параллельные ссылки">24</a></sup> Benyamin qabilasiga Gido‘nax o‘g‘li Avidon boshchilik qilardi.</div>
  <div id="25"><sup><a href="https://www.kitobook.com/compare/book/04/10/25/" title="сравнение переводов, параллельные ссылки">25</a></sup> Eng oxirida Omishaday o‘g‘li Oxazar boshchiligida Dan qarorgohidagi qabilalar o‘z bayrog‘i ostida guruh–guruh bo‘lib yo‘lga chiqishdi. Ular Isroil qarorgohlarining qorovullar bo‘linmasini tashkil qilishgan edi.</div>
  <div id="26"><sup><a href="https://www.kitobook.com/compare/book/04/10/26/" title="сравнение переводов, параллельные ссылки">26</a></sup> Osher qabilasiga Oxron o‘g‘li Paxiyol boshchilik qilardi.</div>
  <div id="27"><sup><a href="https://www.kitobook.com/compare/book/04/10/27/" title="сравнение переводов, параллельные ссылки">27</a></sup> Naftali qabilasiga Enan o‘g‘li Oxir boshchilik qilardi.</div>
  <div id="28"><sup><a href="https://www.kitobook.com/compare/book/04/10/28/" title="сравнение переводов, параллельные ссылки">28</a></sup> Isroil xalqi doim shu tartibda guruh– guruh bo‘lib yo‘lga chiqar edi.</div>
  <div id="29"><sup><a href="https://www.kitobook.com/compare/book/04/10/29/" title="сравнение переводов, параллельные ссылки">29</a></sup> Muso o‘zining qaynag‘asi, Midiyonlik Yatro o‘g‘li Xo‘vovga dedi: — Egamiz, sizlarga beraman, deb va’da qilgan yurtga biz ketyapmiz, siz ham biz bilan yuring. Egamiz bizga ko‘p yaxshiliklarni va’da qilgan, agar biz bilan borsangiz, biz ham sizga yaxshilik qilamiz.</div>
  <div id="30"><sup><a href="https://www.kitobook.com/compare/book/04/10/30/" title="сравнение переводов, параллельные ссылки">30</a></sup> — Bormayman, — dedi Xo‘vov, — men o‘z yurtimga — o‘zimning qarindoshlarim oldiga qaytib ketaman.</div>
  <div id="31"><sup><a href="https://www.kitobook.com/compare/book/04/10/31/" title="сравнение переводов, параллельные ссылки">31</a></sup> — Iltimos, bizni tashlab ketmang! — dedi unga Muso. — Sahroning qaysi joyiga chodir tikish kerakligini siz bilasiz. Siz bizning ko‘zimiz bo‘lasiz.</div>
  <div id="32"><sup><a href="https://www.kitobook.com/compare/book/04/10/32/" title="сравнение переводов, параллельные ссылки">32</a></sup> Agar biz bilan birga borsangiz, Egamiz bizga qilgan hamma yaxshiliklarni siz bilan baham ko‘ramiz.</div>
  <div id="33"><sup><a href="https://www.kitobook.com/compare/book/04/10/33/" title="сравнение переводов, параллельные ссылки">33</a></sup> Ular Egamizning muqaddas tog‘ini tark etganlaridan so‘ng, uch kun yo‘l yurishdi. Chodir tikadigan joyni topish uchun Egamizning ahd sandig‘i doimo oldinda borardi.</div>
  <div id="34"><sup><a href="https://www.kitobook.com/compare/book/04/10/34/" title="сравнение переводов, параллельные ссылки">34</a></sup> Ular kunduz kuni yo‘l yurganlarida, Egamizning buluti ularning ustida borar edi.</div>
  <div id="35"><sup><a href="https://www.kitobook.com/compare/book/04/10/35/" title="сравнение переводов, параллельные ссылки">35</a></sup> Sandiq yo‘lga chiqqanda, Muso shunday derdi: “Qo‘zg‘al, ey, Egam, Sening g‘animlaring tumtaraqay bo‘lsin. Seni ko‘rolmaganlar oldingdan qochib ketsin.”</div>
  <div id="36"><sup><a href="https://www.kitobook.com/compare/book/04/10/36/" title="сравнение переводов, параллельные ссылки">36</a></sup> Ahd sandig‘i to‘xtaganda esa Muso shunday derdi: “Qayt, ey, Egam, Ming–minglab Isroil xalqi orasiga!”</div>
</div>