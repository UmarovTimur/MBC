<div itemprop="articleBody" class="text">
  <div id="1"><sup><a href="https://www.kitobook.com/compare/book/20/26/1/" title="сравнение переводов, параллельные ссылки">1</a></sup> Aqlsizga izzat–hurmat ko‘rsatish yozda yoqqan qor, yig‘im–terim paytidagi yomg‘ir kabidir.</div>
  <div id="2"><sup><a href="https://www.kitobook.com/compare/book/20/26/2/" title="сравнение переводов, параллельные ссылки">2</a></sup> Qushlar bekorga osmonga ko‘tarilmaganday, sababsiz la’nat ham odamga tegmaydi.</div>
  <div id="3"><sup><a href="https://www.kitobook.com/compare/book/20/26/3/" title="сравнение переводов, параллельные ссылки">3</a></sup> Otga — qamchi, eshakka — suvluq, aqlsizning orqasiga esa — tayoq.</div>
  <div id="4"><sup><a href="https://www.kitobook.com/compare/book/20/26/4/" title="сравнение переводов, параллельные ссылки">4</a></sup> Nodonga nodonligiga yarasha javob berma, bo‘lmasa sen ham unga o‘xshab qolasan.</div>
  <div id="5"><sup><a href="https://www.kitobook.com/compare/book/20/26/5/" title="сравнение переводов, параллельные ссылки">5</a></sup> Nodonga nodonligiga yarasha javob ber, tag‘in o‘zicha dono bo‘lib ketmasin.</div>
  <div id="6"><sup><a href="https://www.kitobook.com/compare/book/20/26/6/" title="сравнение переводов, параллельные ссылки">6</a></sup> Aqlsiz orqali xabar yuborgan odam oyog‘ini kesib tashlaganday azob chekadi.</div>
  <div id="7"><sup><a href="https://www.kitobook.com/compare/book/20/26/7/" title="сравнение переводов, параллельные ссылки">7</a></sup> Ahmoqning og‘zidagi matal cho‘loq oyoqdaydir.</div>
  <div id="8"><sup><a href="https://www.kitobook.com/compare/book/20/26/8/" title="сравнение переводов, параллельные ссылки">8</a></sup> Aqlsizga izzat–hurmat ko‘rsatish palaxmonga tosh bog‘lab qo‘yish kabidir.</div>
  <div id="9"><sup><a href="https://www.kitobook.com/compare/book/20/26/9/" title="сравнение переводов, параллельные ссылки">9</a></sup> Nodonning tilidagi matal mastning qo‘lidagi tikandaydir.</div>
  <div id="10"><sup><a href="https://www.kitobook.com/compare/book/20/26/10/" title="сравнение переводов, параллельные ссылки">10</a></sup> Ahmoqni va yo‘ldan o‘tgan har bir mastni yollagan odam to‘g‘ri kelganni otadiganga o‘xshaydi.</div>
  <div id="11"><sup><a href="https://www.kitobook.com/compare/book/20/26/11/" title="сравнение переводов, параллельные ссылки">11</a></sup> O‘z qusug‘iga qaytib keladigan it kabi, nodon ham o‘z aqlsizligini takrorlaydi.</div>
  <div id="12"><sup><a href="https://www.kitobook.com/compare/book/20/26/12/" title="сравнение переводов, параллельные ссылки">12</a></sup> O‘zini dono deb o‘ylaganni ko‘rganmisan? Undan ko‘ra, aqlsizdan umid ko‘proq.</div>
  <div id="13"><sup><a href="https://www.kitobook.com/compare/book/20/26/13/" title="сравнение переводов, параллельные ссылки">13</a></sup> Dangasa: “Ko‘chada sher bor, u ochiq maydonda yuribdi”, — deydi.</div>
  <div id="14"><sup><a href="https://www.kitobook.com/compare/book/20/26/14/" title="сравнение переводов, параллельные ссылки">14</a></sup> Eshik o‘z o‘qida aylanadi, tanbal esa o‘z o‘rnida.</div>
  <div id="15"><sup><a href="https://www.kitobook.com/compare/book/20/26/15/" title="сравнение переводов, параллельные ссылки">15</a></sup> Dangasa qo‘lini kosaga cho‘zadi–yu, og‘ziga olib kelishga erinadi.</div>
  <div id="16"><sup><a href="https://www.kitobook.com/compare/book/20/26/16/" title="сравнение переводов, параллельные ссылки">16</a></sup> Tanbal o‘z nazarida farosat bilan gapiradigan yetti kishidan ham donoroq.</div>
  <div id="17"><sup><a href="https://www.kitobook.com/compare/book/20/26/17/" title="сравнение переводов, параллельные ссылки">17</a></sup> Boshqalarning janjaliga aralashgan daydi itning qulog‘idan cho‘zgandaydir.</div>
  <div id="18"><sup><a href="https://www.kitobook.com/compare/book/20/26/18/" title="сравнение переводов, параллельные ссылки">18</a></sup> Telba o‘t, nayza va o‘lim yog‘diradi.</div>
  <div id="19"><sup><a href="https://www.kitobook.com/compare/book/20/26/19/" title="сравнение переводов, параллельные ссылки">19</a></sup> Birovni aldab: “Faqat hazillashgan edim” degan ham shunday.</div>
  <div id="20"><sup><a href="https://www.kitobook.com/compare/book/20/26/20/" title="сравнение переводов, параллельные ссылки">20</a></sup> O‘tin bo‘lmasa, o‘t o‘chib qoladi, chaqimchi bo‘lmasa, janjal to‘xtaydi.</div>
  <div id="21"><sup><a href="https://www.kitobook.com/compare/book/20/26/21/" title="сравнение переводов, параллельные ссылки">21</a></sup> Ko‘mir — cho‘g‘ uchun, o‘tin — olov uchun, urishqoq esa janjal chiqarish uchundir.</div>
  <div id="22"><sup><a href="https://www.kitobook.com/compare/book/20/26/22/" title="сравнение переводов, параллельные ссылки">22</a></sup> G‘iybatchining so‘zi — eng shirin ovqat, butun a’zoyi badanga singib ketadi.</div>
  <div id="23"><sup><a href="https://www.kitobook.com/compare/book/20/26/23/" title="сравнение переводов, параллельные ссылки">23</a></sup> Shirin so‘zli yomon niyatli odam kumush suvi yuritilgan sopol idish kabidir.</div>
  <div id="24"><sup><a href="https://www.kitobook.com/compare/book/20/26/24/" title="сравнение переводов, параллельные ссылки">24</a></sup> Dushman tilida boshqacha so‘zlaydi, dilida esa aldashni niyat qiladi.</div>
  <div id="25"><sup><a href="https://www.kitobook.com/compare/book/20/26/25/" title="сравнение переводов, параллельные ссылки">25</a></sup> U yumshoq so‘zlaganda ishonma, chunki yuragi qabihlikka to‘la.</div>
  <div id="26"><sup><a href="https://www.kitobook.com/compare/book/20/26/26/" title="сравнение переводов, параллельные ссылки">26</a></sup> Nafrat yolg‘on bilan yashirilgan bo‘lsa ham, yomonligi el–yurtga oshkor bo‘ladi.</div>
  <div id="27"><sup><a href="https://www.kitobook.com/compare/book/20/26/27/" title="сравнение переводов, параллельные ссылки">27</a></sup> Birovga chuqur qaziganning o‘zi unga tushadi, tosh dumalatganga esa o‘sha tosh qaytadi.</div>
  <div id="28"><sup><a href="https://www.kitobook.com/compare/book/20/26/28/" title="сравнение переводов, параллельные ссылки">28</a></sup> Yolg‘onchi til o‘zi yaralaganni yomon ko‘radi, xushomadgo‘y esa halokat keltiradi.</div>
</div>