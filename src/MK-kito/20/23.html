<div itemprop="articleBody" class="text">
  <div id="1"><sup><a href="https://www.kitobook.com/compare/book/20/23/1/" title="сравнение переводов, параллельные ссылки">1</a></sup> Hokim bilan ovqatlanishga o‘tirganda, oldingga qo‘yilgan narsalarga nazar sol.</div>
  <div id="2"><sup><a href="https://www.kitobook.com/compare/book/20/23/2/" title="сравнение переводов, параллельные ссылки">2</a></sup> Agar ishtahang katta bo‘lsa, bo‘g‘zingga pichoq qo‘y.</div>
  <div id="3"><sup><a href="https://www.kitobook.com/compare/book/20/23/3/" title="сравнение переводов, параллельные ссылки">3</a></sup> Uning ne’matlarini ko‘ngling tusamasin, chunki u aldaydigan taomdir.</div>
  <div id="4"><sup><a href="https://www.kitobook.com/compare/book/20/23/4/" title="сравнение переводов, параллельные ссылки">4</a></sup> Boy bo‘lay deb ko‘p harakat qilma, fahmu farosat bilan bu fikringdan voz kech.</div>
  <div id="5"><sup><a href="https://www.kitobook.com/compare/book/20/23/5/" title="сравнение переводов, параллельные ссылки">5</a></sup> Boylik ko‘z ochib–yumguncha yo‘q bo‘ladi, qanot qoqib burgutday osmonga uchib ketadi.</div>
  <div id="6"><sup><a href="https://www.kitobook.com/compare/book/20/23/6/" title="сравнение переводов, параллельные ссылки">6</a></sup> Xasisning ovqatidan yema, uning ne’matlarini ko‘ngling tusamasin.</div>
  <div id="7"><sup><a href="https://www.kitobook.com/compare/book/20/23/7/" title="сравнение переводов, параллельные ссылки">7</a></sup> Chunki u ko‘nglida o‘zining foydasini hisoblaydi, “Yegin, ichgin”, — deydi–yu, ko‘ngli sen bilan emas.</div>
  <div id="8"><sup><a href="https://www.kitobook.com/compare/book/20/23/8/" title="сравнение переводов, параллельные ссылки">8</a></sup> Yegan luqmangni qayt qilasan, shirin so‘zlaring havoga uchib ketadi.</div>
  <div id="9"><sup><a href="https://www.kitobook.com/compare/book/20/23/9/" title="сравнение переводов, параллельные ссылки">9</a></sup> Ahmoqqa gap gapirma, hikmatli so‘zlaringni rad etadi.</div>
  <div id="10"><sup><a href="https://www.kitobook.com/compare/book/20/23/10/" title="сравнение переводов, параллельные ссылки">10</a></sup> Qadimiy chegaralarni buzma, yetimlarning dalasini tortib olma.</div>
  <div id="11"><sup><a href="https://www.kitobook.com/compare/book/20/23/11/" title="сравнение переводов, параллельные ссылки">11</a></sup> Chunki ularning Himoyachisi qudratli, U yetimlarning tarafini oladi.</div>
  <div id="12"><sup><a href="https://www.kitobook.com/compare/book/20/23/12/" title="сравнение переводов, параллельные ссылки">12</a></sup> Yuragingni nasihatga, quloqlaringni esa idrok so‘zlariga och.</div>
  <div id="13"><sup><a href="https://www.kitobook.com/compare/book/20/23/13/" title="сравнение переводов, параллельные ссылки">13</a></sup> Boladan tanbehni ayama, chunki tayoq bilan ursang o‘lmaydi.</div>
  <div id="14"><sup><a href="https://www.kitobook.com/compare/book/20/23/14/" title="сравнение переводов, параллельные ссылки">14</a></sup> Tayoq bilan urib jazolasang, jonini do‘zaxdan saqlaysan.</div>
  <div id="15"><sup><a href="https://www.kitobook.com/compare/book/20/23/15/" title="сравнение переводов, параллельные ссылки">15</a></sup> O‘g‘lim, qalbingda donolik bo‘lsa, yuragim quvonadi.</div>
  <div id="16"><sup><a href="https://www.kitobook.com/compare/book/20/23/16/" title="сравнение переводов, параллельные ссылки">16</a></sup> Tilingdan to‘g‘ri so‘z chiqsa, ko‘nglim ham shodlanadi.</div>
  <div id="17"><sup><a href="https://www.kitobook.com/compare/book/20/23/17/" title="сравнение переводов, параллельные ссылки">17</a></sup> Gunohkorlarga havas qilma, doim Egamizdan qo‘rqib yur.</div>
  <div id="18"><sup><a href="https://www.kitobook.com/compare/book/20/23/18/" title="сравнение переводов, параллельные ссылки">18</a></sup> Chunki albatta kelajak bor, umiding ro‘yobga chiqadi.</div>
  <div id="19"><sup><a href="https://www.kitobook.com/compare/book/20/23/19/" title="сравнение переводов, параллельные ссылки">19</a></sup> O‘g‘lim, tinglab dono bo‘l, yuragingni to‘g‘ri yo‘lga sol.</div>
  <div id="20"><sup><a href="https://www.kitobook.com/compare/book/20/23/20/" title="сравнение переводов, параллельные ссылки">20</a></sup> Mayxo‘r va ochko‘zlik bilan go‘sht yeydiganlar orasida bo‘lma.</div>
  <div id="21"><sup><a href="https://www.kitobook.com/compare/book/20/23/21/" title="сравнение переводов, параллельные ссылки">21</a></sup> Chunki mayxo‘r va ochko‘z qashshoq bo‘ladi, uyquchilik esa juldur kiyim kiydiradi.</div>
  <div id="22"><sup><a href="https://www.kitobook.com/compare/book/20/23/22/" title="сравнение переводов, параллельные ссылки">22</a></sup> Seni dunyoga keltirgan otangga quloq sol, onang qariganda xor qilma.</div>
  <div id="23"><sup><a href="https://www.kitobook.com/compare/book/20/23/23/" title="сравнение переводов, параллельные ссылки">23</a></sup> Haqiqatni sotib ol, donolik, yo‘l–yo‘riq, idrok ham ol, ularni sotma.</div>
  <div id="24"><sup><a href="https://www.kitobook.com/compare/book/20/23/24/" title="сравнение переводов, параллельные ссылки">24</a></sup> Solih otasining boshini ko‘kka yetkazadi, dono farzand uni xursand qiladi.</div>
  <div id="25"><sup><a href="https://www.kitobook.com/compare/book/20/23/25/" title="сравнение переводов, параллельные ссылки">25</a></sup> Ota–onang sendan xursand bo‘lsin, senga hayot bergan onang shod bo‘lsin.</div>
  <div id="26"><sup><a href="https://www.kitobook.com/compare/book/20/23/26/" title="сравнение переводов, параллельные ссылки">26</a></sup> O‘g‘lim, menga qalbingni och, ko‘zlaring ishlarimni kuzatsin.</div>
  <div id="27"><sup><a href="https://www.kitobook.com/compare/book/20/23/27/" title="сравнение переводов, параллельные ссылки">27</a></sup> Chunki buzuq xotin — tubsiz choh, zinokor xotin tor quduqdir.</div>
  <div id="28"><sup><a href="https://www.kitobook.com/compare/book/20/23/28/" title="сравнение переводов, параллельные ссылки">28</a></sup> U qaroqchi kabi poylab turadi, odamlar orasida vafosizlikni orttiradi.</div>
  <div id="29"><sup><a href="https://www.kitobook.com/compare/book/20/23/29/" title="сравнение переводов, параллельные ссылки">29</a></sup> Qayg‘u kimda, kim g‘am–tashvish tortadi, kim janjal qiladi, shikoyat qilgan kim? Kim sababsiz yaralanadi? Kimning ko‘zlari qip–qizil?</div>
  <div id="30"><sup><a href="https://www.kitobook.com/compare/book/20/23/30/" title="сравнение переводов, параллельные ссылки">30</a></sup> Sharob ichishga berilganlar, xush hidli mayni totib ko‘rishga ko‘p borgan.</div>
  <div id="31"><sup><a href="https://www.kitobook.com/compare/book/20/23/31/" title="сравнение переводов, параллельные ссылки">31</a></sup> Sharobning qizilligiga, qadahda cho‘g‘day tovlanishiga, tekis quyilishiga qarama.</div>
  <div id="32"><sup><a href="https://www.kitobook.com/compare/book/20/23/32/" title="сравнение переводов, параллельные ссылки">32</a></sup> Oxirida u ilon kabi chaqadi, qora ilonday zahar sochadi.</div>
  <div id="33"><sup><a href="https://www.kitobook.com/compare/book/20/23/33/" title="сравнение переводов, параллельные ссылки">33</a></sup> Ko‘zlaring g‘alati narsalarni ko‘radi, yuragingda egri fikrlar bo‘ladi.</div>
  <div id="34"><sup><a href="https://www.kitobook.com/compare/book/20/23/34/" title="сравнение переводов, параллельные ссылки">34</a></sup> Dengiz o‘rtasida yotganday, kema ustunida uxlaganday bo‘lasan.</div>
  <div id="35"><sup><a href="https://www.kitobook.com/compare/book/20/23/35/" title="сравнение переводов, параллельные ссылки">35</a></sup> “Meni urdilar, og‘rimadi, kaltakladilar, lekin bilmadim. Qachon uyg‘onaman?! Yana bir ichay”, — deysan.</div>
</div>