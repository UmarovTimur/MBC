<div itemprop="articleBody" class="text">
  <div id="1"><sup><a href="https://www.kitobook.com/compare/book/20/19/1/" title="сравнение переводов, параллельные ссылки">1</a></sup> To‘g‘ri yuradigan kambag‘al egri tilli ahmoqdan yaxshiroq.</div>
  <div id="2"><sup><a href="https://www.kitobook.com/compare/book/20/19/2/" title="сравнение переводов, параллельные ссылки">2</a></sup> Bilimsiz istak yaxshi emas, shoshqaloqlar esa qoqiladi.</div>
  <div id="3"><sup><a href="https://www.kitobook.com/compare/book/20/19/3/" title="сравнение переводов, параллельные ссылки">3</a></sup> Nodonning nodonligi hayotini buzadi–yu, Egamizdan jahli chiqadi.</div>
  <div id="4"><sup><a href="https://www.kitobook.com/compare/book/20/19/4/" title="сравнение переводов, параллельные ссылки">4</a></sup> Boylik do‘stlar ustiga do‘st keltiradi, kambag‘al esa do‘stidan ham ayriladi.</div>
  <div id="5"><sup><a href="https://www.kitobook.com/compare/book/20/19/5/" title="сравнение переводов, параллельные ссылки">5</a></sup> Soxta guvoh jazosiz qolmaydi, yolg‘on gapiruvchi esa qochib qutulmaydi.</div>
  <div id="6"><sup><a href="https://www.kitobook.com/compare/book/20/19/6/" title="сравнение переводов, параллельные ссылки">6</a></sup> A’yonlarning marhamatini istaydigan ko‘p, sovg‘a beruvchiga esa hamma do‘stdir.</div>
  <div id="7"><sup><a href="https://www.kitobook.com/compare/book/20/19/7/" title="сравнение переводов, параллельные ссылки">7</a></sup> Kambag‘aldan hamma aka–ukalari nafratlanadi, do‘stlari ham uzoqlashadi, qidirganda ularning izi ham yo‘q.</div>
  <div id="8"><sup><a href="https://www.kitobook.com/compare/book/20/19/8/" title="сравнение переводов, параллельные ссылки">8</a></sup> Donolikka erishgan o‘z jonini sevadi, farosatli bo‘lgan esa yaxshilik topadi.</div>
  <div id="9"><sup><a href="https://www.kitobook.com/compare/book/20/19/9/" title="сравнение переводов, параллельные ссылки">9</a></sup> Soxta guvoh jazosiz qolmaydi, yolg‘onchi halok bo‘ladi.</div>
  <div id="10"><sup><a href="https://www.kitobook.com/compare/book/20/19/10/" title="сравнение переводов, параллельные ссылки">10</a></sup> Hashamatli yashash ahmoqqa yarashmaganidek, xo‘jayin ustidan hokimlik qilish qulga ham to‘g‘ri kelmaydi.</div>
  <div id="11"><sup><a href="https://www.kitobook.com/compare/book/20/19/11/" title="сравнение переводов, параллельные ссылки">11</a></sup> Odamning aqli jahlini tiyadi, gunohni kechirish unga shuhrat keltiradi.</div>
  <div id="12"><sup><a href="https://www.kitobook.com/compare/book/20/19/12/" title="сравнение переводов, параллельные ссылки">12</a></sup> Shohning g‘azabi sherning o‘kirishiga o‘xshaydi, muruvvati esa maysadagi shabnam kabidir.</div>
  <div id="13"><sup><a href="https://www.kitobook.com/compare/book/20/19/13/" title="сравнение переводов, параллельные ссылки">13</a></sup> Nodon o‘g‘il otasiga tashvish, xotinning janjali esa beto‘xtov tomadigan tomchidaydir.</div>
  <div id="14"><sup><a href="https://www.kitobook.com/compare/book/20/19/14/" title="сравнение переводов, параллельные ссылки">14</a></sup> Uy va boylik — otadan meros, farosatli xotin esa Egamizdandir.</div>
  <div id="15"><sup><a href="https://www.kitobook.com/compare/book/20/19/15/" title="сравнение переводов, параллельные ссылки">15</a></sup> Dangasalik odamni uyquchi qiladi, yalqov esa och qoladi.</div>
  <div id="16"><sup><a href="https://www.kitobook.com/compare/book/20/19/16/" title="сравнение переводов, параллельные ссылки">16</a></sup> Amrlarga amal qilgan o‘z jonini asraydi, o‘z hayotini xor qilgan esa o‘ladi.</div>
  <div id="17"><sup><a href="https://www.kitobook.com/compare/book/20/19/17/" title="сравнение переводов, параллельные ссылки">17</a></sup> Kambag‘alga rahm qilish — Egamizga qarz berishday, U yaxshilikni qaytaradi.</div>
  <div id="18"><sup><a href="https://www.kitobook.com/compare/book/20/19/18/" title="сравнение переводов, параллельные ссылки">18</a></sup> Umid bor ekan, farzandingni tarbiya qil, buzilib, nobud bo‘lishiga yo‘l qo‘yma.</div>
  <div id="19"><sup><a href="https://www.kitobook.com/compare/book/20/19/19/" title="сравнение переводов, параллельные ссылки">19</a></sup> Jahldor jazosini oladi, uni bir qutqarsang yana qutqarishingga to‘g‘ri keladi.</div>
  <div id="20"><sup><a href="https://www.kitobook.com/compare/book/20/19/20/" title="сравнение переводов, параллельные ссылки">20</a></sup> Nasihatga quloq sol, pand–o‘gitni qabul qil, shunda umring bo‘yi oqil bo‘lasan.</div>
  <div id="21"><sup><a href="https://www.kitobook.com/compare/book/20/19/21/" title="сравнение переводов, параллельные ссылки">21</a></sup> Insonning yuragida niyat ko‘p, lekin faqat Egamizning aytgani amalga oshadi.</div>
  <div id="22"><sup><a href="https://www.kitobook.com/compare/book/20/19/22/" title="сравнение переводов, параллельные ссылки">22</a></sup> Insonning istagi — sadoqatli sevgi, kambag‘al yolg‘onchidan yaxshiroqdir.</div>
  <div id="23"><sup><a href="https://www.kitobook.com/compare/book/20/19/23/" title="сравнение переводов, параллельные ссылки">23</a></sup> Egamizdan qo‘rqish hayotga eltadi, odam huzur–halovatda yashab tashvishga uchramaydi.</div>
  <div id="24"><sup><a href="https://www.kitobook.com/compare/book/20/19/24/" title="сравнение переводов, параллельные ссылки">24</a></sup> Dangasa qo‘lini kosaga cho‘zadi–yu, og‘ziga olib kelishga erinadi.</div>
  <div id="25"><sup><a href="https://www.kitobook.com/compare/book/20/19/25/" title="сравнение переводов, параллельные ссылки">25</a></sup> Mazax qiluvchini urish! Shunda sodda odamlarga aql kiradi. Farosatliga tanbeh bersang, bilimi oshadi.</div>
  <div id="26"><sup><a href="https://www.kitobook.com/compare/book/20/19/26/" title="сравнение переводов, параллельные ссылки">26</a></sup> Otasiga zo‘ravonlik qilib, onasini haydagan o‘g‘il uyat va sharmandalik keltiradi.</div>
  <div id="27"><sup><a href="https://www.kitobook.com/compare/book/20/19/27/" title="сравнение переводов, параллельные ссылки">27</a></sup> Ey, o‘g‘lim, agar nasihatga quloq tutmasang, ilm–ma’rifatdan yuz o‘girgan bo‘lasan.</div>
  <div id="28"><sup><a href="https://www.kitobook.com/compare/book/20/19/28/" title="сравнение переводов, параллельные ссылки">28</a></sup> Makkor guvoh adolat ustidan kuladi, fosiqning og‘zi yovuzlikni o‘ziga oladi.</div>
  <div id="29"><sup><a href="https://www.kitobook.com/compare/book/20/19/29/" title="сравнение переводов, параллельные ссылки">29</a></sup> Mazax qiluvchilarga hukm, nodonlarga esa kaltak tayyordir.</div>
</div>