<div itemprop="articleBody" class="text">
  <div id="1"><sup><a href="https://www.kitobook.com/compare/book/32/04/1/" title="сравнение переводов, параллельные ссылки">1</a></sup> Bu voqeadan Yunus qattiq xafa bo‘lib g‘azablandi.</div>
  <div id="2"><sup><a href="https://www.kitobook.com/compare/book/32/04/2/" title="сравнение переводов, параллельные ссылки">2</a></sup> U Egamizga ibodat qilib dedi: “Ey Egam! Shunaqa qilishingni o‘z yurtimda ekanimdayoq aytmaganmidim?! Shuning uchun men Tarshishga qochgan edim–da. Sen inoyatli, rahmdil, jahli tez chiqmaydigan, sodiq sevgisi mo‘l, g‘azabidan tushib kechiradigan Xudo ekanligingni bilgan edim.</div>
  <div id="3"><sup><a href="https://www.kitobook.com/compare/book/32/04/3/" title="сравнение переводов, параллельные ссылки">3</a></sup> Endi, iltijo qilaman, Egam, jonimni olib qo‘ya qol. Yashaganimdan ko‘ra, o‘lganim yaxshiroq.”</div>
  <div id="4"><sup><a href="https://www.kitobook.com/compare/book/32/04/4/" title="сравнение переводов, параллельные ссылки">4</a></sup> Egamiz esa: “Nahotki shundan sen xafa bo‘lding?!” dedi.</div>
  <div id="5"><sup><a href="https://www.kitobook.com/compare/book/32/04/5/" title="сравнение переводов, параллельные ссылки">5</a></sup> Yunus shahardan chiqib, shaharning sharq tomoniga borib o‘tirdi. Shu yerda chayla yasab, endi shaharga nima bo‘larkin, deb chaylaning soyasida kutib o‘tirdi.</div>
  <div id="6"><sup><a href="https://www.kitobook.com/compare/book/32/04/6/" title="сравнение переводов, параллельные ссылки">6</a></sup> Bir payt, Yunusning boshiga soya bo‘lsin, qayg‘usi barham topsin, deb Parvardigor Egamiz bir o‘simlik o‘stirdi. O‘simlik Yunusning tepasida ko‘tarildi. Yunus bu o‘simlik o‘sganidan juda xursand bo‘ldi.</div>
  <div id="7"><sup><a href="https://www.kitobook.com/compare/book/32/04/7/" title="сравнение переводов, параллельные ссылки">7</a></sup> Keyingi kuni esa tong paytida Xudo bir qurtni yuborgan edi, qurt o‘simlikni kemirib quritdi.</div>
  <div id="8"><sup><a href="https://www.kitobook.com/compare/book/32/04/8/" title="сравнение переводов, параллельные ссылки">8</a></sup> Quyosh yuqoriga ko‘tarilganda, Xudo sharqdan garmsel yubordi. Quyosh Yunusning boshini shunday qizdirdiki, u holdan keta boshladi. Yunus: “Bunaqa yashaganimdan, o‘lganim yaxshiroq”, deb o‘ziga o‘lim tiladi.</div>
  <div id="9"><sup><a href="https://www.kitobook.com/compare/book/32/04/9/" title="сравнение переводов, параллельные ссылки">9</a></sup> Xudo Yunusga: — Bitta o‘simlik nobud bo‘lganidan jahling chiqdimi? — dedi. — Ha, jahlim chiqdi, o‘limimga ham rozi bo‘ldim, — deb javob berdi Yunus.</div>
  <div id="10"><sup><a href="https://www.kitobook.com/compare/book/32/04/10/" title="сравнение переводов, параллельные ссылки">10</a></sup> Shunda Egamiz aytdi: — Bu o‘simlik uchun sen mehnat qilmagansan, ekib–o‘stirmagansan, o‘zi bir kechada o‘sib, bir kechada yo‘q bo‘ldi. Sen shu o‘simlik uchun achinganingda,</div>
  <div id="11"><sup><a href="https://www.kitobook.com/compare/book/32/04/11/" title="сравнение переводов, параллельные ссылки">11</a></sup> men qudratli Naynavo shahriga achinmasligim kerakmi?! Axir, bu yerda oq–qorani ajrata olmaydigan bolalarning o‘zidan yuz yigirma mingdan ortig‘i va talay hayvonlar yashaydi–ku!</div>
</div>