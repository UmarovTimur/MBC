<div itemprop="articleBody" class="text">
  <div id="1"><sup><a href="https://www.kitobook.com/compare/book/07/18/1/" title="сравнение переводов, параллельные ссылки">1</a></sup> Bu voqealar sodir bo‘lgan davrda Isroilda shoh yo‘q edi. Dan qabilasi Isroil qabilalari orasida o‘ziga ulush bo‘lib tushgan yerni hanuz qo‘lga kiritmagani sababli istiqomat qilish uchun joy qidirib yurgan edi.</div>
  <div id="2"><sup><a href="https://www.kitobook.com/compare/book/07/18/2/" title="сравнение переводов, параллельные ссылки">2</a></sup> Bir kuni ular o‘z qabilasining jamiki urug‘lari orasidan beshta jangchini tanlab: “Boringlar, yurtni sinchiklab tekshirib chiqinglar”, — deya ularni Zorox va Eshtoyo‘l shaharlaridan jo‘natib yubordilar. Bu odamlar yo‘l yurib Efrayim qirlaridagi Mixoning uyiga kelib qolishdi va tunni o‘sha yerda o‘tkazishdi.</div>
  <div id="3"><sup><a href="https://www.kitobook.com/compare/book/07/18/3/" title="сравнение переводов, параллельные ссылки">3</a></sup> Ular Mixoning uyida bo‘lganlarida yosh levini shevasidan tanib qolishdi–da, uning oldiga borib: — Bu yerga qanday qilib kelib qolding? Bu yerda nima qilib yuribsan? — deb so‘rashdi.</div>
  <div id="4"><sup><a href="https://www.kitobook.com/compare/book/07/18/4/" title="сравнение переводов, параллельные ссылки">4</a></sup> U javob berib: “Mixo meni ishga oldi, ruhoniy qilib tayinladi”, — dedi. Mixo unga qilgan hamma yaxshiliklarini aytib berdi.</div>
  <div id="5"><sup><a href="https://www.kitobook.com/compare/book/07/18/5/" title="сравнение переводов, параллельные ссылки">5</a></sup> Shunda ular leviga: — Xudoga iltijo qilib, ishimiz o‘ngidan kelish– kelmasligini bilib ber, — dedilar.</div>
  <div id="6"><sup><a href="https://www.kitobook.com/compare/book/07/18/6/" title="сравнение переводов, параллельные ссылки">6</a></sup> — Hech narsadan xavotirlanmanglar. Egamizning o‘zi sizlarga bu ishda madadkordir, — dedi ruhoniy.</div>
  <div id="7"><sup><a href="https://www.kitobook.com/compare/book/07/18/7/" title="сравнение переводов, параллельные ссылки">7</a></sup> Beshala odam yo‘lga ravona bo‘ldi. Ular Layish shahriga kelib, u yerda Sidon aholisi kabi muloyim, xotirjam va tinch–totuv yashayotgan odamlarni ko‘rishdi. Bundan tashqari, atrofdagi xalqlardan birontasi o‘sha xalqqa xavf solmagan, yurtiga tajovuz qilmagandi. Ular Sidondan ancha uzoqda bo‘lib, atrofdagi shaharlar bilan hech qanday aloqa o‘rnatmagan edilar.</div>
  <div id="8"><sup><a href="https://www.kitobook.com/compare/book/07/18/8/" title="сравнение переводов, параллельные ссылки">8</a></sup> Beshala odam Zorox bilan Eshtoyo‘lga — o‘z urug‘– aymoqlarining oldiga qaytib borishdi. — Bizga qanday xabar olib keldingizlar? — deb so‘radi ulardan qarindosh–urug‘lari.</div>
  <div id="9"><sup><a href="https://www.kitobook.com/compare/book/07/18/9/" title="сравнение переводов, параллельные ссылки">9</a></sup> Ular shunday javob berishdi: — Kelinglar, Layishga hujum qilaylik! Biz ko‘rgan yurt nihoyatda yaxshi ekan. Nimaga qaqqayib turibsizlar?! Bo‘linglar, o‘sha yerga borib yurtni qo‘lga kiritaylik.</div>
  <div id="10"><sup><a href="https://www.kitobook.com/compare/book/07/18/10/" title="сравнение переводов, параллельные ссылки">10</a></sup> U yerga borganlaringda, xotirjam yashayotgan odamlarga duch kelasizlar. Barcha narsaga mo‘l va keng bu yerni Xudo chindan ham qo‘lingizga beryapti.</div>
  <div id="11"><sup><a href="https://www.kitobook.com/compare/book/07/18/11/" title="сравнение переводов, параллельные ссылки">11</a></sup> Dan qabilasining olti yuzta odami jang aslahalari bilan qurollanib, Zorox bilan Eshtoyo‘ldan safarga otlanishdi.</div>
  <div id="12"><sup><a href="https://www.kitobook.com/compare/book/07/18/12/" title="сравнение переводов, параллельные ссылки">12</a></sup> Ular yo‘l yurib, o‘z qarorgohini Yahudodagi Xirat–Yorim shahrining g‘arb tomonida qurishdi. Shuning uchun o‘sha joy bugunga qadar Dan qarorgohi, deb ataladi.</div>
  <div id="13"><sup><a href="https://www.kitobook.com/compare/book/07/18/13/" title="сравнение переводов, параллельные ссылки">13</a></sup> U yerdan ular Efrayim qirlari tomon yo‘l olib, Mixoning uyiga yaqinlashib qolishdi.</div>
  <div id="14"><sup><a href="https://www.kitobook.com/compare/book/07/18/14/" title="сравнение переводов, параллельные ссылки">14</a></sup> Shunda yurtni, aniqrog‘i, Layish shahrining atroflarini ko‘rib chiqqan beshta odam birodarlariga deyishdi: “Bu xonadonlarning birida ruhoniylar libosi, xonaki sanamlar va but borligidan xabarlaring bormi? Nima qilishimiz kerakligini yaxshi o‘ylab ko‘ringlar.”</div>
  <div id="15"><sup><a href="https://www.kitobook.com/compare/book/07/18/15/" title="сравнение переводов, параллельные ссылки">15</a></sup> Ular yosh levi turadigan Mixoning uyiga borib, levidan hol– ahvol so‘radilar.</div>
  <div id="16"><sup><a href="https://www.kitobook.com/compare/book/07/18/16/" title="сравнение переводов, параллельные ссылки">16</a></sup> Olti yuzta qurollangan Dan qo‘shini darvozaning yonida turgan edi.</div>
  <div id="17"><sup><a href="https://www.kitobook.com/compare/book/07/18/17/" title="сравнение переводов, параллельные ссылки">17</a></sup> Ayg‘oqchilik qilgan beshta odam to‘ppa–to‘g‘ri ichkariga bostirib kirib, ruhoniylar libosi, xonaki sanamlar va kumush bilan qoplangan butni olmoqchi bo‘ldilar. Levi esa qurollangan olti yuzta odam bilan darvoza yonida qolgan edi.</div>
  <div id="18"><sup><a href="https://www.kitobook.com/compare/book/07/18/18/" title="сравнение переводов, параллельные ссылки">18</a></sup> Ayg‘oqchilar Mixoning uyiga kirib, ruhoniylar libosi, xonaki sanamlar va butni olganlarini ko‘rgan levi ularga: — Bu nima qilganlaring? — dedi.</div>
  <div id="19"><sup><a href="https://www.kitobook.com/compare/book/07/18/19/" title="сравнение переводов, параллельные ссылки">19</a></sup> — Jim bo‘l! — deb do‘q qildi ular. — Ovozingni o‘chirib biz bilan yur. Bizga maslahatchi va ruhoniy bo‘l. O‘zing o‘ylab ko‘r, sen bittagina xonadonga ruhoniy bo‘lganing yaxshimi yoki Isroilning butun bir qabilasigami?</div>
  <div id="20"><sup><a href="https://www.kitobook.com/compare/book/07/18/20/" title="сравнение переводов, параллельные ссылки">20</a></sup> Ruhoniyga bu taklif ma’qul keldi. U ruhoniylar libosi, xonaki sanamlar va kumush bilan qoplangan butni olib, Dan odamlari bilan ketdi.</div>
  <div id="21"><sup><a href="https://www.kitobook.com/compare/book/07/18/21/" title="сравнение переводов, параллельные ссылки">21</a></sup> Dan odamlari bola–chaqalarini, chorvayu mol–mulkini oldinga o‘tkazib, safarlarini davom ettirishdi.</div>
  <div id="22"><sup><a href="https://www.kitobook.com/compare/book/07/18/22/" title="сравнение переводов, параллельные ссылки">22</a></sup> Ular Mixoning uyidan ancha uzoqlashib qolganlarida, Mixo qo‘ni–qo‘shnilarini to‘pladi–da, Dan odamlarining ketidan quvib ketdi.</div>
  <div id="23"><sup><a href="https://www.kitobook.com/compare/book/07/18/23/" title="сравнение переводов, параллельные ссылки">23</a></sup> So‘ng ovozi boricha baqirib, Dan odamlarini chaqirdi. Ular esa orqaga o‘girilib Mixoga: — Tinchlikmi?! Shuncha odamni yetaklab kelibsan?! — dedilar.</div>
  <div id="24"><sup><a href="https://www.kitobook.com/compare/book/07/18/24/" title="сравнение переводов, параллельные ссылки">24</a></sup> — Sizlar men yasatgan xudolar bilan ruhoniyimni olib ketib, meni ship–shiydam qildingiz–ku. Yana: “Tinchlikmi?” deganingiz nimasi?! — deya javob berdi Mixo.</div>
  <div id="25"><sup><a href="https://www.kitobook.com/compare/book/07/18/25/" title="сравнение переводов, параллельные ссылки">25</a></sup> — Ovozingni o‘chir, — dedi unga Dan odamlari. — Bo‘lmasa, qoni qaynagan birodarlarimiz jag‘ingni ezib, o‘zingni ham, uyingdagilarni ham yo‘q qilib yuborishadi.</div>
  <div id="26"><sup><a href="https://www.kitobook.com/compare/book/07/18/26/" title="сравнение переводов, параллельные ссылки">26</a></sup> Dan odamlari yo‘ldan qolmadilar. Mixo esa ularga bas kelolmasligini ko‘rib, uyiga qaytib ketdi.</div>
  <div id="27"><sup><a href="https://www.kitobook.com/compare/book/07/18/27/" title="сравнение переводов, параллельные ссылки">27</a></sup> Dan qabilasi Mixo yasattirgan narsalarni va uning xizmatida bo‘lgan ruhoniyni Layishga olib bordilar. Ular Layishda tinch va xotirjam yashayotgan odamlarni qilichdan o‘tkazib, shaharga o‘t qo‘ydilar.</div>
  <div id="28"><sup><a href="https://www.kitobook.com/compare/book/07/18/28/" title="сравнение переводов, параллельные ссылки">28</a></sup> Layish aholisiga najot beradigan hech kim yo‘q edi, chunki Layish Sidondan juda uzoqda bo‘lib, yaqin atrofidagi shaharlar bilan esa hech qanday aloqa o‘rnatmagan edi. Layish Bayt–Rexob shahri bilan bir vodiyda joylashgan edi. Dan qabilasi shaharni tiklab, u yerda o‘rnashib oldi.</div>
  <div id="29"><sup><a href="https://www.kitobook.com/compare/book/07/18/29/" title="сравнение переводов, параллельные ссылки">29</a></sup> Shaharni esa ota–bobosi Yoqub o‘g‘li Danning nomi bilan atadi. Dan shahrining eski nomi Layish edi.</div>
  <div id="30"><sup><a href="https://www.kitobook.com/compare/book/07/18/30/" title="сравнение переводов, параллельные ссылки">30</a></sup> Dan qabilasi o‘zi uchun Mixodan tortib olgan, kumush bilan qoplangan butni o‘rnatdi. Gershom o‘g‘li Yo‘natan esa ularga ruhoniy bo‘ldi. Yo‘natan Musoning nabirasi edi. Isroil xalqi surgun bo‘lguniga qadar Yo‘natanning butun nasli ham Dan qabilasiga ruhoniylik qildi.</div>
  <div id="31"><sup><a href="https://www.kitobook.com/compare/book/07/18/31/" title="сравнение переводов, параллельные ссылки">31</a></sup> O‘sha davrda Xudoning uyi Shilo‘ shahrida joylashgan edi, ammo Dan qabilasi u yerga bormay, Mixo yasatgan butga sajda qilib keldi.</div>
</div>