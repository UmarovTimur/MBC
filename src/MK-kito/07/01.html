<div itemprop="articleBody" class="text">
  <div id="1"><sup><a href="https://www.kitobook.com/compare/book/07/01/1/" title="сравнение переводов, параллельные ссылки">1</a></sup> Yoshuaning o‘limidan so‘ng, Isroil xalqi Egamizdan: “Kan’on xalqiga qarshi jang qilish uchun oramizdan kim birinchi bo‘lib chiqsin?” — deb so‘radi.</div>
  <div id="2"><sup><a href="https://www.kitobook.com/compare/book/07/01/2/" title="сравнение переводов, параллельные ссылки">2</a></sup> “Yahudo qabilasi chiqsin, — dedi Egamiz. — Men bu yurtni ularning qo‘liga beryapman.”</div>
  <div id="3"><sup><a href="https://www.kitobook.com/compare/book/07/01/3/" title="сравнение переводов, параллельные ссылки">3</a></sup> Shunda Yahudo qabilasi qardoshi bo‘lgan Shimo‘n qabilasiga shunday dedi: “Kelinglar, birgalikda bizga ulush bo‘lib tushgan yerga boraylik. O‘sha yerda birgalashib Kan’on xalqiga qarshi jang qilaylik. Keyin biz ham sizlarga tushgan ulushga ergashib boramiz.” Shunday qilib, Shimo‘n qabilasi ular bilan birga bordi.</div>
  <div id="4"><sup><a href="https://www.kitobook.com/compare/book/07/01/4/" title="сравнение переводов, параллельные ссылки">4</a></sup> Yahudo qabilasi jangga chiqdi. Kan’on va Pariz xalqlarini Egamiz ularning qo‘liga bergani uchun, ular Bazax shahrida o‘n mingta dushmanini qirib tashlashdi.</div>
  <div id="5"><sup><a href="https://www.kitobook.com/compare/book/07/01/5/" title="сравнение переводов, параллельные ссылки">5</a></sup> O‘sha yerda shoh Odonivazaxga duch kelishdi, unga hujum qilib, Kan’on va Pariz xalqlarini mag‘lub etishdi.</div>
  <div id="6"><sup><a href="https://www.kitobook.com/compare/book/07/01/6/" title="сравнение переводов, параллельные ссылки">6</a></sup> Odonivazax qochdi, ammo ular uning ketidan quvib, qo‘lga olishdi va oyoq–qo‘llarining bosh barmoqlarini chopib tashlashdi. </div>
  <div id="7"><sup><a href="https://www.kitobook.com/compare/book/07/01/7/" title="сравнение переводов, параллельные ссылки">7</a></sup> Shunda Odonivazax dedi: “Oyoq–qo‘llarining bosh barmoqlari chopib tashlangan yetmishta shoh dasturxonimdan tushgan ushoqlarni terib yurishar edi. Men o‘sha shohlarning boshiga solgan ne–ne kunlarni Xudo qaytarib o‘z boshimga soldi.” Isroil odamlari Odonivazaxni Quddusga olib borishdi, u o‘sha yerda jon berdi.</div>
  <div id="8"><sup><a href="https://www.kitobook.com/compare/book/07/01/8/" title="сравнение переводов, параллельные ссылки">8</a></sup> Keyin Yahudo qabilasi Quddusga hujum qilib, shaharni qo‘lga kiritdi. Ular u yerdagilarni qilichdan o‘tkazib, shaharga o‘t qo‘yishdi.</div>
  <div id="9"><sup><a href="https://www.kitobook.com/compare/book/07/01/9/" title="сравнение переводов, параллельные ссылки">9</a></sup> So‘ng esa qirlarda, g‘arbdagi qirlar etaklarida va Nagav cho‘lida yashovchi Kan’on xalqiga qarshi jang qilish uchun janubga qarab yurishdi.</div>
  <div id="10"><sup><a href="https://www.kitobook.com/compare/book/07/01/10/" title="сравнение переводов, параллельные ссылки">10</a></sup> Yahudo qabilasi Xevron shahrida istiqomat qilgan Kan’on xalqiga hujum qilib, Sheshay, Oximan va Talmay qo‘shinlarini yakson qildi. Xevronning eski nomi Xirat–Arba edi.</div>
  <div id="11"><sup><a href="https://www.kitobook.com/compare/book/07/01/11/" title="сравнение переводов, параллельные ссылки">11</a></sup> U yerdan Yahudo odamlari Davir shahriga hujum qilish uchun yo‘lga tushishdi. Davirning eski nomi Xirat–Safar edi.</div>
  <div id="12"><sup><a href="https://www.kitobook.com/compare/book/07/01/12/" title="сравнение переводов, параллельные ссылки">12</a></sup> Shunda Xolib: “Xirat–Safarga hujum qilib, qo‘lga kiritgan kishiga qizim Axsani beraman”, — dedi.</div>
  <div id="13"><sup><a href="https://www.kitobook.com/compare/book/07/01/13/" title="сравнение переводов, параллельные ссылки">13</a></sup> O‘tniyol shaharni qo‘lga kiritdi, Xolib esa unga qizi Axsani uzatdi. O‘tniyol — Xolibning jiyani, aniqrog‘i, Xanaz ismli kenja ukasining o‘g‘li edi.</div>
  <div id="14"><sup><a href="https://www.kitobook.com/compare/book/07/01/14/" title="сравнение переводов, параллельные ссылки">14</a></sup> To‘ydan keyin qiz O‘tniyolga: “Keling, otamdan bir dala so‘rab olaylik”, deb turib oldi. Xolib eshakdan tushayotgan qiziga: “Ha, qizim, biron istaging bormi?” — deb so‘radi.</div>
  <div id="15"><sup><a href="https://www.kitobook.com/compare/book/07/01/15/" title="сравнение переводов, параллельные ссылки">15</a></sup> “Menga bir sovg‘a qilsangiz, — dedi Axsa. — Siz menga Nagav cho‘lidagi yerni berdingiz, endi suv buloqlarini ham hadya eting.” Shunday qilib, Xolib unga tepadagi va pastdagi buloqlarni berdi.</div>
  <div id="16"><sup><a href="https://www.kitobook.com/compare/book/07/01/16/" title="сравнение переводов, параллельные ссылки">16</a></sup> Yahudo xalqi palma shahri — Erixoni tark etdi. Musoning qaynatasi avlodidan bo‘lgan Xayin xalqi Yahudo xalqiga ergashib, Yahudo cho‘liga yo‘l oldi. Ular Arod shahrining janubida joylashib, u yerda mahalliy xalq orasida o‘rnashib oldilar.</div>
  <div id="17"><sup><a href="https://www.kitobook.com/compare/book/07/01/17/" title="сравнение переводов, параллельные ссылки">17</a></sup> Yahudo va Shimo‘n qabilalari birgalikda Zafat shahrida yashaydigan Kan’on xalqiga hujum qilib, shaharni yer bilan yakson qilishdi. Shuning uchun bu shahar Xo‘rmax, deb atalgan.</div>
  <div id="18"><sup><a href="https://www.kitobook.com/compare/book/07/01/18/" title="сравнение переводов, параллельные ссылки">18</a></sup> Yahudo qabilasi G‘azo, Ashqalon, Exron shaharlarini va ularning atrofidagi yerlarni qo‘lga kiritdi.</div>
  <div id="19"><sup><a href="https://www.kitobook.com/compare/book/07/01/19/" title="сравнение переводов, параллельные ссылки">19</a></sup> Egamizning O‘zi Yahudo qabilasi bilan bo‘lgani uchun, ular qirlarni egallab oldilar. Ammo tekislikda yashaydigan xalqlarni o‘z yeridan quva olmadilar, chunki o‘sha xalqlarning temir jang aravalari bor edi.</div>
  <div id="20"><sup><a href="https://www.kitobook.com/compare/book/07/01/20/" title="сравнение переводов, параллельные ссылки">20</a></sup> Muso aytganidek, Xevron shahri Xolibga berildi. Xolib u yerdan Inoqdan kelib chiqqan uchta urug‘ni quvib chiqardi.</div>
  <div id="21"><sup><a href="https://www.kitobook.com/compare/book/07/01/21/" title="сравнение переводов, параллельные ссылки">21</a></sup> Benyamin qabilasi esa Quddusda istiqomat qilgan Yobus xalqini haydab chiqarmadi. Shu sababdan Yobus xalqi bugunga qadar Quddusda, Benyamin avlodlari orasida yashab kelmoqda.</div>
  <div id="22"><sup><a href="https://www.kitobook.com/compare/book/07/01/22/" title="сравнение переводов, параллельные ссылки">22</a></sup> Yusufning ikki o‘g‘li — Efrayim va Manashedan bino bo‘lgan qabilalar ham Baytil shahriga hujum qilmoqchi bo‘lib, yo‘lga chiqdilar. Egamiz ular bilan edi.</div>
  <div id="23"><sup><a href="https://www.kitobook.com/compare/book/07/01/23/" title="сравнение переводов, параллельные ссылки">23</a></sup> Baytil haqida ko‘proq ma’lumot yig‘ish uchun ular o‘z ayg‘oqchilarini shahar tomon yubordilar. Baytil shahrining eski nomi Luz edi.</div>
  <div id="24"><sup><a href="https://www.kitobook.com/compare/book/07/01/24/" title="сравнение переводов, параллельные ссылки">24</a></sup> Ayg‘oqchilar shahardan chiqib kelayotgan bir odamni ko‘rib, unga: “Bizga shaharga olib kiradigan yashirin kirish joyini ko‘rsat! Buning evaziga joningni saqlab qolamiz!” — dedilar.</div>
  <div id="25"><sup><a href="https://www.kitobook.com/compare/book/07/01/25/" title="сравнение переводов, параллельные ссылки">25</a></sup> O‘sha odam ularga yo‘l ko‘rsatdi. Efrayim va Manashe lashkarlari shahar aholisini bitta qo‘ymay qilichdan o‘tkazishdi. Yo‘l ko‘rsatgan odamni esa butun oilasi bilan birga qo‘yib yuborishdi.</div>
  <div id="26"><sup><a href="https://www.kitobook.com/compare/book/07/01/26/" title="сравнение переводов, параллельные ссылки">26</a></sup> O‘sha odam Xet xalqining yurtiga borib bir shahar qurdi, uning nomini esa Luz, deb qo‘ydi. O‘sha shahar bugunga qadar shu nom bilan ataladi.</div>
  <div id="27"><sup><a href="https://www.kitobook.com/compare/book/07/01/27/" title="сравнение переводов, параллельные ссылки">27</a></sup> Manashe qabilasi Bayt–Shan, Tanax, Do‘r, Yiblayom, Maxido‘ shaharlari va ularning qishloqlarida yashagan Kan’on xalqini haydab chiqarmadi, ular o‘sha yerlarda yashayverdilar.</div>
  <div id="28"><sup><a href="https://www.kitobook.com/compare/book/07/01/28/" title="сравнение переводов, параллельные ссылки">28</a></sup> Vaqti kelib, Isroil xalqi kuchini yig‘ib oldi, shunda Kan’on xalqini o‘ziga bo‘ysundirib, qarol bo‘lib xizmat qilishga majbur qildi. Ammo shunda ham o‘z yeridan haydab chiqarmadi.</div>
  <div id="29"><sup><a href="https://www.kitobook.com/compare/book/07/01/29/" title="сравнение переводов, параллельные ссылки">29</a></sup> Efrayim qabilasi ham Gezer shahridagi Kan’on xalqini quvib chiqarmadi. Kan’on xalqi Gezerda ularning orasida yashayverdi.</div>
  <div id="30"><sup><a href="https://www.kitobook.com/compare/book/07/01/30/" title="сравнение переводов, параллельные ссылки">30</a></sup> Zabulun qabilasi ham Xitro‘n va Nahalil shaharlarida istiqomat qilgan Kan’on xalqini haydab chiqarmadi. Kan’on xalqi Zabulun qabilasi bilan birga yashab, ularga qarol bo‘lib xizmat qilishga majbur bo‘ldi.</div>
  <div id="31"><sup><a href="https://www.kitobook.com/compare/book/07/01/31/" title="сравнение переводов, параллельные ссылки">31</a></sup> Osher qabilasi ham Akko‘, Sidon, Axlob, Axsib, Xelba, Ofiq va Rexob shaharlarida yashaydigan Kan’on xalqini yeridan haydab chiqarmadi.</div>
  <div id="32"><sup><a href="https://www.kitobook.com/compare/book/07/01/32/" title="сравнение переводов, параллельные ссылки">32</a></sup> Ular o‘sha yurt aholisini haydab chiqarmaganlari uchun Kan’on xalqi bilan birga yashadilar.</div>
  <div id="33"><sup><a href="https://www.kitobook.com/compare/book/07/01/33/" title="сравнение переводов, параллельные ссылки">33</a></sup> Naftali qabilasi ham Bayt–Shamash va Bayt–Onot shaharlarining aholisini haydab chiqarmay, yerli xalq — Kan’on xalqi orasida yashab qoldi. Lekin ular o‘sha shaharlar aholisini o‘ziga bo‘ysundirib, qarol bo‘lib xizmat qilishga majbur qildilar.</div>
  <div id="34"><sup><a href="https://www.kitobook.com/compare/book/07/01/34/" title="сравнение переводов, параллельные ссылки">34</a></sup> Biroq Amor xalqlari Dan qabilasini siqib, qirlarga chiqib ketishga majbur qildilar, vodiyga tushishlariga yo‘l qo‘ymadilar.</div>
  <div id="35"><sup><a href="https://www.kitobook.com/compare/book/07/01/35/" title="сравнение переводов, параллельные ссылки">35</a></sup> Amor xalqlari Xar–Xares, Oyjavlon va Shalbim shaharlarida yashayverdilar. Lekin Efrayim va Manashe qabilalari ularga o‘z hukmini o‘tkazib, qarol bo‘lib xizmat qilishga majbur qildilar.</div>
  <div id="36"><sup><a href="https://www.kitobook.com/compare/book/07/01/36/" title="сравнение переводов, параллельные ссылки">36</a></sup> Amor xalqlari yashagan hududning chegarasi Chayonlar dovonidan Selagacha cho‘zilgan va u yerdan shimolga qarab ketgan edi.</div>
</div>