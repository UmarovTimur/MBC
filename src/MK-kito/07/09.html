<div itemprop="articleBody" class="text">
  <div id="1"><sup><a href="https://www.kitobook.com/compare/book/07/09/1/" title="сравнение переводов, параллельные ссылки">1</a></sup> Gido‘n o‘g‘li Abumalek Shakam shahriga — tog‘alarining oldiga borib, barcha urug‘– aymoqlariga shunday dedi:</div>
  <div id="2"><sup><a href="https://www.kitobook.com/compare/book/07/09/2/" title="сравнение переводов, параллельные ссылки">2</a></sup> — Shakam beklarining huzuriga boringlar, ularga: “Ustingizdan Gido‘nning yetmishta o‘g‘li hukmronlik qilganidan ko‘ra, bittasi hukmronlik qilgani yaxshi emasmi”, deb aytinglar. Men sizlarning jigaringiz ekanimni ham eslaringdan chiqarmanglar.</div>
  <div id="3"><sup><a href="https://www.kitobook.com/compare/book/07/09/3/" title="сравнение переводов, параллельные ссылки">3</a></sup> Tog‘alari Abumalekning manfaatini ko‘zlab, bu so‘zlarni Shakam beklariga yetkazdilar. Shakam beklari esa: “Har qalay Abumalek qarindoshimiz”, deya uning tarafdorlari bo‘ldilar.</div>
  <div id="4"><sup><a href="https://www.kitobook.com/compare/book/07/09/4/" title="сравнение переводов, параллельные ссылки">4</a></sup> Shakam beklari unga Baal–Berit uyidagi yetmish bo‘lak kumushni berdilar. Abumalek esa bu kumushga yaramas odamlarni yolladi.</div>
  <div id="5"><sup><a href="https://www.kitobook.com/compare/book/07/09/5/" title="сравнение переводов, параллельные ссылки">5</a></sup> U O‘fraga — otasining uyiga borib, yetmishta o‘gay aka–ukasini bir tosh ustida qatl qildi. Ammo Gido‘nning kenja o‘g‘li Yo‘tom bekinib, tirik qoldi.</div>
  <div id="6"><sup><a href="https://www.kitobook.com/compare/book/07/09/6/" title="сравнение переводов, параллельные ссылки">6</a></sup> So‘ng Shakam beklari va Bayt–Milloda yashovchilar Shakamdagi muqaddas eman daraxtining oldiga borib, u yerda Abumalekni taxtga ko‘tarishdi.</div>
  <div id="7"><sup><a href="https://www.kitobook.com/compare/book/07/09/7/" title="сравнение переводов, параллельные ссылки">7</a></sup> Yo‘tom buni eshitgach, Garizim tog‘ining tepasiga chiqib xitob qildi: “Ey, Shakam beklari, gapimni eshitinglar, shunda Xudo ham sizlarni eshitgay!</div>
  <div id="8"><sup><a href="https://www.kitobook.com/compare/book/07/09/8/" title="сравнение переводов, параллельные ссылки">8</a></sup> Bir zamonda daraxtlar o‘zlariga shoh tanlamoqchi bo‘lishibdi. Ular zaytun daraxtiga: — Shohimiz bo‘l, — deyishibdi.</div>
  <div id="9"><sup><a href="https://www.kitobook.com/compare/book/07/09/9/" title="сравнение переводов, параллельные ссылки">9</a></sup> Zaytun daraxti ularga shunday javob beribdi: — Xudolar va bandalar sharafiga ishlatiladigan moyimni bermay qo‘yib, daraxtlar uzra shoxlarimni silkitib turaymi?!</div>
  <div id="10"><sup><a href="https://www.kitobook.com/compare/book/07/09/10/" title="сравнение переводов, параллельные ссылки">10</a></sup> Shunda daraxtlar anjirga: — Sen kelib, shohimiz bo‘laqol, — deb aytishibdi.</div>
  <div id="11"><sup><a href="https://www.kitobook.com/compare/book/07/09/11/" title="сравнение переводов, параллельные ссылки">11</a></sup> Anjir daraxti ham shunday javob beribdi: — Iye, shirin va lazzatli mevalarimni tugmay, daraxtlar uzra shoxlarimni silkitib turaymi?!</div>
  <div id="12"><sup><a href="https://www.kitobook.com/compare/book/07/09/12/" title="сравнение переводов, параллельные ссылки">12</a></sup> So‘ng daraxtlar tokka: — Bizga sen hukmronlik qilaqol, — deyishibdi.</div>
  <div id="13"><sup><a href="https://www.kitobook.com/compare/book/07/09/13/" title="сравнение переводов, параллельные ссылки">13</a></sup> Tok ham javob berib shunday debdi: — Xudolar va bandalar dimog‘ini chog‘ qiladigan sharobimni bermay qo‘yib, daraxtlar uzra novdalarimni silkitib turaymi?!</div>
  <div id="14"><sup><a href="https://www.kitobook.com/compare/book/07/09/14/" title="сравнение переводов, параллельные ссылки">14</a></sup> Oxiri daraxtlarning barchasi yantoqqa deyishibdi: — Sen kelib, bizga hukmronlik qilgin.</div>
  <div id="15"><sup><a href="https://www.kitobook.com/compare/book/07/09/15/" title="сравнение переводов, параллельные ссылки">15</a></sup> Yantoq esa daraxtlarga: — Agar meni sidqidildan shohlikka ko‘tarayotgan bo‘lsangizlar, kelib soyamda panoh olinglar, aks holda tikanlarimdan chiqqan olov avj olib, hatto Lubnondagi sadrlarni ham kuydirib tashlaydi! — deb javob beribdi.</div>
  <div id="16"><sup><a href="https://www.kitobook.com/compare/book/07/09/16/" title="сравнение переводов, параллельные ссылки">16</a></sup> Shu tariqa sizlar ham Abumalekni taxtga sidqidildan, vijdonan ko‘tardingizmi?! Gido‘n va uning xonadoniga nisbatan to‘g‘ri ish tutdingizmi?! Qilmishlaringiz otamning sizlar uchun qilgan ezgu ishlariga loyiq ekanmi?!</div>
  <div id="17"><sup><a href="https://www.kitobook.com/compare/book/07/09/17/" title="сравнение переводов, параллельные ссылки">17</a></sup> Otam jonini ayamay sizlar uchun jang qilgan edi, sizlarni Midiyonlarning qo‘lidan qutqargan edi.</div>
  <div id="18"><sup><a href="https://www.kitobook.com/compare/book/07/09/18/" title="сравнение переводов, параллельные ссылки">18</a></sup> Sizlar esa otamning xonadoniga qarshi chiqib, uning yetmish nafar o‘g‘lini bir toshning ustida qatl qildingizlar. Cho‘risidan tug‘ilgan Abumalekni esa qarindoshingiz bo‘lgani uchun Shakam beklarining ustidan shoh qilib tayinladingizlar.</div>
  <div id="19"><sup><a href="https://www.kitobook.com/compare/book/07/09/19/" title="сравнение переводов, параллельные ссылки">19</a></sup> Agar bugun Gido‘n xonadoniga nisbatan vijdonan ish tutgan bo‘lsangiz, Abumalekdan mamnun bo‘lib shodlaning, u ham sizlardan mamnun bo‘lib shodlansin.</div>
  <div id="20"><sup><a href="https://www.kitobook.com/compare/book/07/09/20/" title="сравнение переводов, параллельные ссылки">20</a></sup> Aks holda Abumalekdan olov chiqib, Shakam va Bayt–Millo beklarini yamlab yuborsin. Shakam va Bayt–Millo beklaridan ham olov chiqib, Abumalekni kuydirib yo‘q qilsin.”</div>
  <div id="21"><sup><a href="https://www.kitobook.com/compare/book/07/09/21/" title="сравнение переводов, параллельные ссылки">21</a></sup> So‘ng Yo‘tom Abumalekdan qo‘rqqanidan Ber hududiga qochib qoldi.</div>
  <div id="22"><sup><a href="https://www.kitobook.com/compare/book/07/09/22/" title="сравнение переводов, параллельные ссылки">22</a></sup> Abumalek uch yil Isroilda hukmronlik qildi.</div>
  <div id="23"><sup><a href="https://www.kitobook.com/compare/book/07/09/23/" title="сравнение переводов, параллельные ссылки">23</a></sup> Egamiz esa Abumalek va Shakam beklari orasida nizo chiqarish uchun bir ruh yubordi. Shuning uchun Shakam beklari Abumalekka xoinlik qilishdi.</div>
  <div id="24"><sup><a href="https://www.kitobook.com/compare/book/07/09/24/" title="сравнение переводов, параллельные ссылки">24</a></sup> Bu hodisa Gido‘nning yetmishta o‘g‘lini o‘ldirgan Abumalekdan va uning bu jinoyatini qo‘llab turgan Shakam beklaridan qasos olinishining daragi edi.</div>
  <div id="25"><sup><a href="https://www.kitobook.com/compare/book/07/09/25/" title="сравнение переводов, параллельные ссылки">25</a></sup> Shunday qilib, Shakam beklari Abumalekka qarshi tog‘larning tepalarida, pistirmada odamlarini o‘tirg‘izib qo‘yishgandi. Ular o‘tgan–ketganlarni talab, bor–yo‘g‘ini tortib olishardi. Abumalek bundan xabar topdi.</div>
  <div id="26"><sup><a href="https://www.kitobook.com/compare/book/07/09/26/" title="сравнение переводов, параллельные ссылки">26</a></sup> Gal ismli bir odam o‘z og‘a–inilari bilan Shakamga ko‘chib keldi. U Shakam beklarining ishonchini qozondi. Gal Evid degan odamning o‘g‘li edi.</div>
  <div id="27"><sup><a href="https://www.kitobook.com/compare/book/07/09/27/" title="сравнение переводов, параллельные ссылки">27</a></sup> Shakamliklar dalaga chiqib, uzumzorlaridan uzum terishdi, uni ezib sharob tayyorlashdi, so‘ng ziyofat qilishdi. Ular xudosining uyida o‘tirib, ziyofat qilishar ekan, yeb–ichib Abumalekni mazax qilishdi:</div>
  <div id="28"><sup><a href="https://www.kitobook.com/compare/book/07/09/28/" title="сравнение переводов, параллельные ссылки">28</a></sup> “Abumalek kim bo‘libdiki, biz, Shakamliklar, unga xizmat qilsak? — shang‘illab gapini boshladi Gal. — Padari buzrukvorimiz Xamo‘r bu shaharga asos solgan edi. Shunday ekan, Xamo‘r naslidan bo‘lgan bironta odam bizga hukmronlik qilishi kerak. Abumalek esa yetti yot begona bo‘lgan Gido‘nning o‘g‘li–ku! Nega biz uning va hokimi Zabulning oldida bosh egishimiz kerak ekan?</div>
  <div id="29"><sup><a href="https://www.kitobook.com/compare/book/07/09/29/" title="сравнение переводов, параллельные ссылки">29</a></sup> Agar bu odamlar qo‘lim ostida bo‘lganda edi, Abumalekni o‘zim yo‘q qilardim! Unga, lashkaringni ko‘paytirib, jangga chiq, degan bo‘lardim.”</div>
  <div id="30"><sup><a href="https://www.kitobook.com/compare/book/07/09/30/" title="сравнение переводов, параллельные ссылки">30</a></sup> Shahar hokimi Zabul Galning bu so‘zlarini eshitgach, g‘azabi alanga oldi.</div>
  <div id="31"><sup><a href="https://www.kitobook.com/compare/book/07/09/31/" title="сравнение переводов, параллельные ссылки">31</a></sup> U bildirmay Abumalekning oldiga chopar jo‘natib dedi: “Qarang, Evid o‘g‘li Gal butun urug‘i bilan Shakamga kelib, shaharni sizga qarshi qo‘zg‘atmoqda.</div>
  <div id="32"><sup><a href="https://www.kitobook.com/compare/book/07/09/32/" title="сравнение переводов, параллельные ссылки">32</a></sup> Shuning uchun yarim tunda lashkaringiz bilan yo‘lga tushib, dalalarda yashirining.</div>
  <div id="33"><sup><a href="https://www.kitobook.com/compare/book/07/09/33/" title="сравнение переводов, параллельные ссылки">33</a></sup> Ertasiga saharda turib, shaharga qo‘qqisdan hujum qiling. Gal qo‘shinlari bilan sizlarga qarshi chiqqanda qo‘lingizdan kelganicha ular bilan olishing.”</div>
  <div id="34"><sup><a href="https://www.kitobook.com/compare/book/07/09/34/" title="сравнение переводов, параллельные ссылки">34</a></sup> Shunday qilib, Abumalek lashkari bilan yarim tunda yo‘lga tushdi. Ular to‘rt qismga bo‘linib Shakam yaqinida pisib yotishdi.</div>
  <div id="35"><sup><a href="https://www.kitobook.com/compare/book/07/09/35/" title="сравнение переводов, параллельные ссылки">35</a></sup> Gal chiqib shahar darvozasida turganda, Abumalek bir qism lashkari bilan qirlar orqasidan chiqib keldi.</div>
  <div id="36"><sup><a href="https://www.kitobook.com/compare/book/07/09/36/" title="сравнение переводов, параллельные ссылки">36</a></sup> Gal ularni ko‘rgach, Zabulga dedi: — Qarang! Qirlardan odamlar tushib kelmoqda! — Qo‘ysang–chi, — dedi Zabul. — Qirlar soyalari ko‘zingga odamlar bo‘lib ko‘rinyapti.</div>
  <div id="37"><sup><a href="https://www.kitobook.com/compare/book/07/09/37/" title="сравнение переводов, параллельные ссылки">37</a></sup> — Qarang, qirlardan odamlar pastga tushib kelishyapti, boshqa bir qismi esa folbinlar yig‘iladigan daraxt tomondan yaqinlashyapti, — dedi yana Gal.</div>
  <div id="38"><sup><a href="https://www.kitobook.com/compare/book/07/09/38/" title="сравнение переводов, параллельные ссылки">38</a></sup> — Katta ketib: “Abumalek kim bo‘pti biz unga xizmat qilsak?” deb gapirgan sen emasmiding?! — dedi shunda Zabul, — sen mana shu lashkarni mazax qilgan eding–ku. Qani, bo‘l, endi chiqib ular bilan jang qil.</div>
  <div id="39"><sup><a href="https://www.kitobook.com/compare/book/07/09/39/" title="сравнение переводов, параллельные ссылки">39</a></sup> Shakam beklari Gal boshchiligida chiqib, Abumalekka qarshi jang qilishdi.</div>
  <div id="40"><sup><a href="https://www.kitobook.com/compare/book/07/09/40/" title="сравнение переводов, параллельные ссылки">40</a></sup> Abumalek Galni quvib ketdi, ammo Gal qochib qoldi. O‘sha kuni Shakam sipohlarining ko‘plari halok bo‘ldi, butun jang maydoni to shahar darvozasigacha jasadlarga to‘ldi.</div>
  <div id="41"><sup><a href="https://www.kitobook.com/compare/book/07/09/41/" title="сравнение переводов, параллельные ссылки">41</a></sup> Abumalek Armaxda o‘rnashdi, Zabul esa Galni barcha qarindoshlari bilan Shakamdan quvib yubordi. Ular endi Shakamda yashay olmas edilar.</div>
  <div id="42"><sup><a href="https://www.kitobook.com/compare/book/07/09/42/" title="сравнение переводов, параллельные ссылки">42</a></sup> Ertasi kuni Shakamliklar yumushlarini bajarmoq uchun dalalarga chiqmoqchi ekanligidan Abumalek xabardor bo‘ldi.</div>
  <div id="43"><sup><a href="https://www.kitobook.com/compare/book/07/09/43/" title="сравнение переводов, параллельные ссылки">43</a></sup> U lashkarini uch qismga bo‘ldi. Lashkarlar dalalardagi qirlarda pisib yotishdi. So‘ng shahardan chiqib kelayotgan odamlarni ko‘rib, ularga hamla qilishdi.</div>
  <div id="44"><sup><a href="https://www.kitobook.com/compare/book/07/09/44/" title="сравнение переводов, параллельные ссылки">44</a></sup> Lashkarning bir qismi Abumalek boshchiligida shahar darvozasini qo‘lga kiritdi. Ular shahar darvozasi oldidan siljimadilar. Lashkarning qolgan ikki qismi esa daladagi odamlarga hujum qilib, ularni qirib tashladi.</div>
  <div id="45"><sup><a href="https://www.kitobook.com/compare/book/07/09/45/" title="сравнение переводов, параллельные ссылки">45</a></sup> O‘sha kuni Abumalek kun bo‘yi shaharga qarshi jang qildi. Oxiri shaharni qo‘lga oldi. U yerdagi hamma odamni qatl qildi. Shaharni esa vayron qilib, ustidan tuz sochib tashladi.</div>
  <div id="46"><sup><a href="https://www.kitobook.com/compare/book/07/09/46/" title="сравнение переводов, параллельные ссылки">46</a></sup> Shakam qal’asining beklari buni eshitgach, o‘sha yerdagi Baal–Berit uyining qo‘rg‘oniga kirib bekinib oldilar.</div>
  <div id="47"><sup><a href="https://www.kitobook.com/compare/book/07/09/47/" title="сравнение переводов, параллельные ссылки">47</a></sup> Beklarning hammasi qo‘rg‘onda ekanligidan xabardor bo‘lgan Abumalek</div>
  <div id="48"><sup><a href="https://www.kitobook.com/compare/book/07/09/48/" title="сравнение переводов, параллельные ссылки">48</a></sup> lashkari bilan Zalmon tog‘ining tepasiga chiqdi. Qo‘lidagi bolta bilan bir bog‘lam o‘tin kesib orqasiga ortib oldi. So‘ng esa lashkariga: “Qani, sizlar ham xuddi shunday qilinglar”, deb buyurdi.</div>
  <div id="49"><sup><a href="https://www.kitobook.com/compare/book/07/09/49/" title="сравнение переводов, параллельные ссылки">49</a></sup> Sipohlarning har biri bir bog‘lamdan o‘tin kesib oldi. Ular Abumalekka ergashib o‘tinlarni qo‘rg‘onning atrofiga terib chiqdilar, so‘ng qal’aga o‘t qo‘ydilar. Qal’adagi hamma odamlar halok bo‘ldi. U yerda mingtacha ayol va erkak kishi bor edi.</div>
  <div id="50"><sup><a href="https://www.kitobook.com/compare/book/07/09/50/" title="сравнение переводов, параллельные ссылки">50</a></sup> Shundan so‘ng Abumalek Tavoz shahriga yo‘l oldi. Shaharni qamal qilib, qo‘lga kiritdi.</div>
  <div id="51"><sup><a href="https://www.kitobook.com/compare/book/07/09/51/" title="сравнение переводов, параллельные ссылки">51</a></sup> Ammo shaharning ichida juda baland bir qo‘rg‘on bor edi. Shahardagi ayolu erkaklar, hamma shahar beklari o‘sha qo‘rg‘on ichiga qochib kirishdi. Ular eshiklarni tambalab, tomga chiqib olishdi.</div>
  <div id="52"><sup><a href="https://www.kitobook.com/compare/book/07/09/52/" title="сравнение переводов, параллельные ссылки">52</a></sup> Abumalek qo‘rg‘ondagilarga qarshi jang qildi, unga o‘t qo‘ymoqchi bo‘lib, yoniga bordi.</div>
  <div id="53"><sup><a href="https://www.kitobook.com/compare/book/07/09/53/" title="сравнение переводов, параллельные ссылки">53</a></sup> Shu payt bir ayol tepadan tegirmon toshini uloqtirib, Abumalekning boshini yorib yubordi.</div>
  <div id="54"><sup><a href="https://www.kitobook.com/compare/book/07/09/54/" title="сравнение переводов, параллельные ссылки">54</a></sup> Jon talvasasida Abumalek qurolbardorini yoniga chaqirib: — Bo‘l, qilichingni sug‘urib meni o‘ldir, — dedi, — yana odamlar: “Uni ayol kishi o‘ldirdi”, deb yurishmasin. Shunda yigit qilich suqib, Abumalekni o‘ldirdi.</div>
  <div id="55"><sup><a href="https://www.kitobook.com/compare/book/07/09/55/" title="сравнение переводов, параллельные ссылки">55</a></sup> Odamlar Abumalekning o‘lganini ko‘rib uylariga tarqalib ketishdi.</div>
  <div id="56"><sup><a href="https://www.kitobook.com/compare/book/07/09/56/" title="сравнение переводов, параллельные ссылки">56</a></sup> Otasiga xiyonat qilib, yetmishta aka–ukasini o‘ldirgan Abumalekni Xudo shu yo‘sinda jazolagan edi.</div>
  <div id="57"><sup><a href="https://www.kitobook.com/compare/book/07/09/57/" title="сравнение переводов, параллельные ссылки">57</a></sup> Shuningdek, Shakamliklarning ham qilgan qabihliklari uchun ta’zirini bergan edi. Ular Gido‘n o‘g‘li Yo‘tomning qarg‘ishiga yo‘liqdilar.</div>
</div>