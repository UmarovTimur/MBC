<div itemprop="articleBody" class="text">
  <div id="1"><sup><a href="https://www.kitobook.com/compare/book/07/03/1/" title="сравнение переводов, параллельные ссылки">1</a></sup> Egamiz, Kan’on yurtida bo‘lib o‘tgan bironta urushda qatnashmagan Isroil xalqini sinay,</div>
  <div id="2"><sup><a href="https://www.kitobook.com/compare/book/07/03/2/" title="сравнение переводов, параллельные ссылки">2</a></sup> hech qachon urush ko‘rmagan bu yangi avlodga jangni o‘rgatay, deb quyidagi xalqlarni qoldirgan edi:</div>
  <div id="3"><sup><a href="https://www.kitobook.com/compare/book/07/03/3/" title="сравнение переводов, параллельные ссылки">3</a></sup> beshta Filist bekini, barcha Kan’on xalqlarini, Sidonliklar va Baal–Xermon tog‘idan to Levo– Xomatgacha Lubnon qirlarida yashagan Xiv xalqini.</div>
  <div id="4"><sup><a href="https://www.kitobook.com/compare/book/07/03/4/" title="сравнение переводов, параллельные ссылки">4</a></sup> Ular yordamida Egamiz O‘z xalqi Isroilni sinab, Muso orqali ota–bobolariga bergan amrlarga itoat qilish–qilmasligini ko‘rmoqchi edi.</div>
  <div id="5"><sup><a href="https://www.kitobook.com/compare/book/07/03/5/" title="сравнение переводов, параллельные ссылки">5</a></sup> Shunday qilib, Isroil xalqi Kan’on, Amor, Pariz, Xiv, Xet va Yobus xalqlarining orasida yashadi.</div>
  <div id="6"><sup><a href="https://www.kitobook.com/compare/book/07/03/6/" title="сравнение переводов, параллельные ссылки">6</a></sup> Ular o‘sha xalqlar bilan apoq–chapoq bo‘lib, qiz olib, qiz berishardi, hatto xudolariga ham sig‘inishardi.</div>
  <div id="7"><sup><a href="https://www.kitobook.com/compare/book/07/03/7/" title="сравнение переводов, параллельные ссылки">7</a></sup> Isroil xalqi Egamizning oldida qabih ishlar qilar edi. Ular o‘z Egasi Xudoni eslaridan chiqarib, Baal va Asheraning tasvirlariga sig‘inishar edi.</div>
  <div id="8"><sup><a href="https://www.kitobook.com/compare/book/07/03/8/" title="сравнение переводов, параллельные ссылки">8</a></sup> Bundan g‘azablangan Egamiz ularni Oram–Naxrayim shohi Kushonrishtamga tobe qilib qo‘ydi. Ular sakkiz yil davomida Kushonrishtamning xizmatida bo‘lishdi.</div>
  <div id="9"><sup><a href="https://www.kitobook.com/compare/book/07/03/9/" title="сравнение переводов, параллельные ссылки">9</a></sup> Ammo Isroil xalqi Egamizga iltijo qilgach, Egamiz ularga qutqaruvchi qilib O‘tniyolni yubordi. O‘tniyol Xolibning jiyani, aniqrog‘i, kenja ukasi Xanazning o‘g‘li edi.</div>
  <div id="10"><sup><a href="https://www.kitobook.com/compare/book/07/03/10/" title="сравнение переводов, параллельные ссылки">10</a></sup> Egamizning Ruhi O‘tniyolni qamrab oldi. O‘tniyol Isroil xalqiga hakam bo‘ldi. O‘tniyol Mesopotamiya shohi Kushonrishtamga qarshi jang qilib, uni yengdi, chunki Egamiz shohni uning qo‘liga bergan edi.</div>
  <div id="11"><sup><a href="https://www.kitobook.com/compare/book/07/03/11/" title="сравнение переводов, параллельные ссылки">11</a></sup> Shundan keyin yurtda qirq yil tinchlik, osoyishtalik bo‘ldi. So‘ng Xanaz o‘g‘li O‘tniyol olamdan o‘tdi.</div>
  <div id="12"><sup><a href="https://www.kitobook.com/compare/book/07/03/12/" title="сравнение переводов, параллельные ссылки">12</a></sup> Isroil xalqi Egamizning oldida yana qabihliklar qilgani uchun, Egamiz Mo‘ab yurtining shohi Eglonni ularga qarshi qo‘zg‘atdi.</div>
  <div id="13"><sup><a href="https://www.kitobook.com/compare/book/07/03/13/" title="сравнение переводов, параллельные ссылки">13</a></sup> Shoh Eglon Ommon va Omolek xalqlari bilan birgalikda Isroil xalqini yengib, palma shahri — Erixoni qo‘lga kiritdi.</div>
  <div id="14"><sup><a href="https://www.kitobook.com/compare/book/07/03/14/" title="сравнение переводов, параллельные ссылки">14</a></sup> Shunday qilib, Isroil xalqi o‘n sakkiz yil davomida Mo‘ab yurtining shohi Eglonga qaram bo‘lib yashadi.</div>
  <div id="15"><sup><a href="https://www.kitobook.com/compare/book/07/03/15/" title="сравнение переводов, параллельные ссылки">15</a></sup> Ammo Isroil xalqi Egamizga iltijo qilishi bilanoq, Egamiz ularga Ehud ismli bir qutqaruvchini yubordi. Gera o‘g‘li Ehud Benyamin qabilasidan bo‘lib, chapaqay edi. Isroil xalqi Ehud orqali Mo‘ab shohi Eglonga o‘lpon jo‘natdi.</div>
  <div id="16"><sup><a href="https://www.kitobook.com/compare/book/07/03/16/" title="сравнение переводов, параллельные ссылки">16</a></sup> Ehud o‘ziga uzunligi bir tirsak bo‘lgan xanjar yasab, uni o‘ng tomoniga, kiyimining ichidan taqib olgandi.</div>
  <div id="17"><sup><a href="https://www.kitobook.com/compare/book/07/03/17/" title="сравнение переводов, параллельные ссылки">17</a></sup> U o‘lponni shoh Eglon huzuriga olib kirdi. Shoh Eglon haddan tashqari semiz bir odam edi.</div>
  <div id="18"><sup><a href="https://www.kitobook.com/compare/book/07/03/18/" title="сравнение переводов, параллельные ссылки">18</a></sup> Ehud o‘lponni taqdim qilib bo‘lgach, hadyalarni ko‘tarib kelgan odamlar bilan birga uyga yo‘l oldi.</div>
  <div id="19"><sup><a href="https://www.kitobook.com/compare/book/07/03/19/" title="сравнение переводов, параллельные ссылки">19</a></sup> Biroq ular Gilgaldagi tosh haykallar o‘rnatilgan joyga yetganlarida, Ehud iziga qaytdi. U Eglonning oldiga kelib: “Ey, hazrati oliylari, sizga aytadigan bir sirim bor”, — dedi. Shoh: “Bizni holi qo‘yinglar!” — deyishi bilanoq, uning huzuridagi xizmatkorlar chiqib ketishdi.</div>
  <div id="20"><sup><a href="https://www.kitobook.com/compare/book/07/03/20/" title="сравнение переводов, параллельные ссылки">20</a></sup> Shoh salqin boloxonasida yolg‘iz o‘zi qoldi. Ehud unga yaqinlashib: “Men sizga Xudoning xabarini yetkazmog‘im lozim”, — dedi. Eglon o‘rnidan turdi.</div>
  <div id="21"><sup><a href="https://www.kitobook.com/compare/book/07/03/21/" title="сравнение переводов, параллельные ссылки">21</a></sup> Shunda Ehud o‘ng tarafida osilgan xanjarni chap qo‘li bilan sug‘urib olib, Eglonning qorniga sanchdi.</div>
  <div id="22"><sup><a href="https://www.kitobook.com/compare/book/07/03/22/" title="сравнение переводов, параллельные ссылки">22</a></sup> Xanjar sopi bilan Eglonning qorniga kirib ketdi, teshigini esa yog‘ qopladi. Ehud xanjarni sug‘urib olmadi, xanjar tig‘i shohning qornini yorib butidan chiqdi.</div>
  <div id="23"><sup><a href="https://www.kitobook.com/compare/book/07/03/23/" title="сравнение переводов, параллельные ссылки">23</a></sup> Ehud ayvonga chiqdi, boloxona eshiklarini yopib, qulfladi.</div>
  <div id="24"><sup><a href="https://www.kitobook.com/compare/book/07/03/24/" title="сравнение переводов, параллельные ссылки">24</a></sup> U ketishi bilanoq, Eglonning xizmatkorlari kelishdi. Eshik qulf ekanligini ko‘rishgach: “Shohimiz salqingina xonada hojatini chiqarayotgan bo‘lsalar kerak”, degan xayolga borishdi.</div>
  <div id="25"><sup><a href="https://www.kitobook.com/compare/book/07/03/25/" title="сравнение переводов, параллельные ссылки">25</a></sup> Ammo boloxonaning eshiklari hadeganda ochilavermagandan so‘ng, xizmatkorlar bezovtalanishdi. Ular tashqarida ancha kutib qolishganidan keyin, kalit olib, eshikni ochishdi. Qarashsa, shoh hazratlari jonsiz yotgan ekan.</div>
  <div id="26"><sup><a href="https://www.kitobook.com/compare/book/07/03/26/" title="сравнение переводов, параллельные ссылки">26</a></sup> Ehud esa paytdan foydalanib, qochib qolgan edi. U tosh haykallar oldidan o‘tib, Saviro shahriga bordi.</div>
  <div id="27"><sup><a href="https://www.kitobook.com/compare/book/07/03/27/" title="сравнение переводов, параллельные ссылки">27</a></sup> Efrayim qirlariga yetib kelganda burg‘u chalib, Isroil xalqini jangga da’vat qildi. Ehud hammani boshlab qirlardan pastga tushar ekan,</div>
  <div id="28"><sup><a href="https://www.kitobook.com/compare/book/07/03/28/" title="сравнение переводов, параллельные ссылки">28</a></sup> Isroil xalqiga: “Orqamdan yuringlar! — dedi. — Dushmanimiz Mo‘ab xalqini Egamiz sizlarning qo‘lingizga berdi–ku!” Isroil xalqi Ehudga ergashdi. Ular Iordan daryosining kechuv joylarini qo‘lga olib, bironta odamni ham u yerdan o‘tkazishmadi.</div>
  <div id="29"><sup><a href="https://www.kitobook.com/compare/book/07/03/29/" title="сравнение переводов, параллельные ссылки">29</a></sup> O‘sha kuni ular o‘n mingtacha baquvvat va jasur Mo‘ab sipohlarini o‘ldirishdi. Birontasi ham Isroil xalqining qo‘lidan qochib qutulmadi.</div>
  <div id="30"><sup><a href="https://www.kitobook.com/compare/book/07/03/30/" title="сравнение переводов, параллельные ссылки">30</a></sup> O‘sha kuni Isroil xalqi Mo‘ab lashkarini mag‘lub qildi. Yurtda sakson yil tinchlik, osoyishtalik bo‘ldi.</div>
  <div id="31"><sup><a href="https://www.kitobook.com/compare/book/07/03/31/" title="сравнение переводов, параллельные ссылки">31</a></sup> Ehuddan keyin Onot o‘g‘li Shamgar hakam bo‘ldi. U ham Isroil xalqini qutqarib, govron bilan olti yuz nafar Filist sipohini o‘ldirgandi.</div>
</div>