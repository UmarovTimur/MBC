<div itemprop="articleBody" class="text">
  <div id="1"><sup><a href="https://www.kitobook.com/compare/book/07/19/1/" title="сравнение переводов, параллельные ссылки">1</a></sup> Isroilda shoh bo‘lmagan o‘sha davrlarda Efrayim qirlarining kimsasiz joyida Levi qabilasidan bir odam yashardi. U Yahudo hududidagi Baytlahm shahridan bir cho‘rini o‘ziga xotin qilib oldi.</div>
  <div id="2"><sup><a href="https://www.kitobook.com/compare/book/07/19/2/" title="сравнение переводов, параллельные ссылки">2</a></sup> Ammo xotini unga bevafolik qilib, otasining uyiga — Yahudodagi Baytlahmga qaytib ketdi. Oradan to‘rt oy o‘tdi.</div>
  <div id="3"><sup><a href="https://www.kitobook.com/compare/book/07/19/3/" title="сравнение переводов, параллельные ссылки">3</a></sup> Levi esa u bilan yarashmoqchi bo‘lib, orqasidan bordi. U o‘zi bilan xizmatkori va bir juft eshagini olgan edi. Ular xotinining qizlik uyiga yetganlarida, levining qaynatasi ularni xursand bo‘lib qarshilab oldi.</div>
  <div id="4"><sup><a href="https://www.kitobook.com/compare/book/07/19/4/" title="сравнение переводов, параллельные ссылки">4</a></sup> U qo‘ymay, ularni uyida uch kun mehmon qildi. Ular yeb–ichib, u yerda tunadilar.</div>
  <div id="5"><sup><a href="https://www.kitobook.com/compare/book/07/19/5/" title="сравнение переводов, параллельные ссылки">5</a></sup> To‘rtinchi kuni levi barvaqt turib yo‘lga shaylandi. Qaynatasi esa unga: “Yo‘lga chiqishdan oldin choy–poy ichib oling, o‘g‘lim, quvvat bo‘ladi, keyin ketarsizlar”, — dedi.</div>
  <div id="6"><sup><a href="https://www.kitobook.com/compare/book/07/19/6/" title="сравнение переводов, параллельные ссылки">6</a></sup> Shunda ular o‘tirib, birga yeb–ichishdi. Keyin qizning otasi: “Bugun ham qolib dam olsangizlar bo‘lardi”, — dedi.</div>
  <div id="7"><sup><a href="https://www.kitobook.com/compare/book/07/19/7/" title="сравнение переводов, параллельные ссылки">7</a></sup> Levi ketmoqchi bo‘lib o‘rnidan turganda ham uni yana qo‘yarda–qo‘ymay uyida olib qoldi.</div>
  <div id="8"><sup><a href="https://www.kitobook.com/compare/book/07/19/8/" title="сравнение переводов, параллельные ссылки">8</a></sup> Beshinchi kuni levi ketmoqchi bo‘lib erta bilan saharda turganda, qizning otasi unga: “Choy–poy ichib oling, kechroq ketarsizlar”, — dedi. Ular o‘tirib yeb–ichishdi.</div>
  <div id="9"><sup><a href="https://www.kitobook.com/compare/book/07/19/9/" title="сравнение переводов, параллельные ссылки">9</a></sup> Levi xotini va xizmatkori bilan ketmoqchi bo‘lib dasturxondan turganda, qaynatasi unga shunday dedi: “Qarang, o‘g‘lim, kech bo‘lib qoldi. Shu yerda tunab qolaqolinglar. Kun ham og‘ib qopti. Bu yerda qolib, damingizni olinglar. Ertaga esa saharda turib uylaringga ketarsizlar.”</div>
  <div id="10"><sup><a href="https://www.kitobook.com/compare/book/07/19/10/" title="сравнение переводов, параллельные ссылки">10</a></sup> Levi ko‘nmay yo‘lga tushdi. Xotini va xurjun ortilgan bir juft eshagi bilan yo‘l yurib Yobus shahriga, ya’ni Quddusga yetib oldi.</div>
  <div id="11"><sup><a href="https://www.kitobook.com/compare/book/07/19/11/" title="сравнение переводов, параллельные ссылки">11</a></sup> Ular Yobusga yaqinlashganlarida kech kirib qolgandi. Xizmatkor xo‘jayiniga dedi: “Keling, Yobus xalqining shahriga kirib, u yerda tunab qolaylik.”</div>
  <div id="12"><sup><a href="https://www.kitobook.com/compare/book/07/19/12/" title="сравнение переводов, параллельные ссылки">12</a></sup> “Yo‘q, — dedi xo‘jayin. — Isroil xalqiga yot bo‘lgan begonalarning shahriga kirmaymiz, undan ko‘ra, yo‘limizni davom qilib, Givoga boramiz.”</div>
  <div id="13"><sup><a href="https://www.kitobook.com/compare/book/07/19/13/" title="сравнение переводов, параллельные ссылки">13</a></sup> Levi gapida davom etib xizmatkoriga dedi: “Kel, ikkovidan biriga — Givoga yoki Ramaga yetib olishga harakat qilaylik.”</div>
  <div id="14"><sup><a href="https://www.kitobook.com/compare/book/07/19/14/" title="сравнение переводов, параллельные ссылки">14</a></sup> Ular yo‘lda davom etib, kunbotar paytida Benyamin qabilasiga qarashli Givo shahriga yaqinlashib qolishdi.</div>
  <div id="15"><sup><a href="https://www.kitobook.com/compare/book/07/19/15/" title="сравнение переводов, параллельные ссылки">15</a></sup> So‘ng Givoda tunab qolmoqchi bo‘lib, shahar tomon yo‘l olishdi–da, borib shaharning maydonida o‘tirishdi, ammo hech kim ularni tunash uchun uyiga taklif qilmadi.</div>
  <div id="16"><sup><a href="https://www.kitobook.com/compare/book/07/19/16/" title="сравнение переводов, параллельные ссылки">16</a></sup> Oqshom kirganda, bir chol daladagi ishlarini tugatib qaytib kelayotgan edi. Givoda yashayotgan aholining aksariyat qismi Benyamin qabilasidan edi, ammo bu chol Givoga Efrayim qirlaridan kelib, endi shu yerlarda istiqomat qilayotgan edi.</div>
  <div id="17"><sup><a href="https://www.kitobook.com/compare/book/07/19/17/" title="сравнение переводов, параллельные ссылки">17</a></sup> Chol shahar maydonida o‘tirgan musofirlarni ko‘rib: — Qayerdan kelib, qayerga ketyapsizlar? — deb so‘radi.</div>
  <div id="18"><sup><a href="https://www.kitobook.com/compare/book/07/19/18/" title="сравнение переводов, параллельные ссылки">18</a></sup> Levi shunday javob berdi: — Biz Yahudodagi Baytlahmga borgan edik, endi esa uyimizga — Efrayim qirlaridagi olis qishlog‘imizga qaytib ketyapmiz. Yo‘lda Egamizning uyini ham ziyorat qilib ketmoqchimiz, ammo bu yerdagilarning birontasi ham tunab qolishimiz uchun bizni uyiga taklif qilmayapti.</div>
  <div id="19"><sup><a href="https://www.kitobook.com/compare/book/07/19/19/" title="сравнение переводов, параллельные ссылки">19</a></sup> Bizga turar joydan bo‘lak hech narsa kerak emas. O‘zimiz uchun non va sharobimiz bor. Eshaklarimizga ham yem–xashak g‘amlab kelganmiz.</div>
  <div id="20"><sup><a href="https://www.kitobook.com/compare/book/07/19/20/" title="сравнение переводов, параллельные ссылки">20</a></sup> — Uyimga marhamat qilinglar, — dedi chol. — Men hamma kamchiliklaringizning g‘amini yeyman. Faqat ko‘chada qolmasangizlar, bas!</div>
  <div id="21"><sup><a href="https://www.kitobook.com/compare/book/07/19/21/" title="сравнение переводов, параллельные ссылки">21</a></sup> Chol ularni uyiga olib borib, eshaklariga yem berdi. So‘ng mezbonu mehmonlar oyoqlarini yuvib ovqatlanishdi.</div>
  <div id="22"><sup><a href="https://www.kitobook.com/compare/book/07/19/22/" title="сравнение переводов, параллельные ссылки">22</a></sup> Ular dam olib o‘tirganlarida, birdaniga shaharning buzuq odamlari uyni o‘rab olishdi–da, eshikni tars–turs urib: — Sening uyingga kelgan odamni bu yoqqa chiqar, biz u bilan birga bo‘lishni istaymiz! — deya uy egasiga do‘q urishdi.</div>
  <div id="23"><sup><a href="https://www.kitobook.com/compare/book/07/19/23/" title="сравнение переводов, параллельные ссылки">23</a></sup> Uyning egasi — chol ularning oldilariga chiqib: — Yo‘q ukalarim, bunday jirkanch ish qilmanglar! — deb o‘tindi. — Bunday sharmandalik qilmanglar, axir, u mening mehmonim–ku.</div>
  <div id="24"><sup><a href="https://www.kitobook.com/compare/book/07/19/24/" title="сравнение переводов, параллельные ссылки">24</a></sup> Mana, mening bokira qizim va u kishining xotini bor. Men ularni sizlarning oldingizga olib chiqay, ularni nima qilsangiz qilinglar, ammo bu odam bilan bunday xunuk ish qilmanglar.</div>
  <div id="25"><sup><a href="https://www.kitobook.com/compare/book/07/19/25/" title="сравнение переводов, параллельные ссылки">25</a></sup> Lekin odamlar cholning gaplariga quloq solishmadi. Shunda levi xotinini itarib, ularning oldilariga chiqarib yubordi. Ular ayol bilan yotib, ertalabgacha uni zo‘rlashdi. Tong yorishayotganda esa qo‘yib yuborishdi.</div>
  <div id="26"><sup><a href="https://www.kitobook.com/compare/book/07/19/26/" title="сравнение переводов, параллельные ссылки">26</a></sup> Saharda ayol kelib, xo‘jayini tunab qolgan cholning eshigi oldida yiqildi va tong otguncha u yerda qoldi.</div>
  <div id="27"><sup><a href="https://www.kitobook.com/compare/book/07/19/27/" title="сравнение переводов, параллельные ссылки">27</a></sup> Ertalab xo‘jayini yo‘lga chiqmoqchi bo‘lib, eshiklarni ochdi. Qarasa, eshik tagida xotini qo‘llarini ostonaga uzatib yotgan ekan.</div>
  <div id="28"><sup><a href="https://www.kitobook.com/compare/book/07/19/28/" title="сравнение переводов, параллельные ссылки">28</a></sup> “Qani, turaqol, bo‘l, ketyapmiz”, — dedi u. Lekin javob bo‘lmadi. Keyin u xotinini eshagiga ortib, uyiga yo‘l oldi.</div>
  <div id="29"><sup><a href="https://www.kitobook.com/compare/book/07/19/29/" title="сравнение переводов, параллельные ссылки">29</a></sup> U uyiga yetib kelgach, pichoq bilan xotinining jasadini o‘n ikki qismga bo‘ldi. Bo‘laklarni butun Isroil bo‘ylab Isroilning o‘n ikki qabilasiga yubordi.</div>
  <div id="30"><sup><a href="https://www.kitobook.com/compare/book/07/19/30/" title="сравнение переводов, параллельные ссылки">30</a></sup> Buni ko‘rgan har bir odam shunday deb aytardi: “Isroil xalqi Misrdan chiqqanidan beri bunday vahshiy hodisa sodir bo‘lmagan. Endi o‘ylab ko‘raylik, mulohaza qilib hukm chiqaraylik!”</div>
</div>