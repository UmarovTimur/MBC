<div itemprop="articleBody" class="text">
  <div id="1"><sup><a href="https://www.kitobook.com/compare/book/07/14/1/" title="сравнение переводов, параллельные ссылки">1</a></sup> Bir kuni Shimsho‘n Timnax degan shaharga bordi. Timnaxda u bir Filist qizni ko‘rib qoldi.</div>
  <div id="2"><sup><a href="https://www.kitobook.com/compare/book/07/14/2/" title="сравнение переводов, параллельные ссылки">2</a></sup> Uyiga qaytib kelgach ota–onasiga shunday dedi: — Men Timnaxda bir Filist qizni ko‘rdim. Uni menga olib beringlar.</div>
  <div id="3"><sup><a href="https://www.kitobook.com/compare/book/07/14/3/" title="сравнение переводов, параллельные ссылки">3</a></sup> — O‘z xalqimiz orasida qiz qurib qolibdimi?! Endi borib sunnatsiz Filistlardan qiz olishimiz qolgandi, — deb javob berdi ular. Ammo Shimsho‘n otasiga: — Menga o‘sha qizni olib bering, men uni yoqtirib qoldim, — deb turib oldi.</div>
  <div id="4"><sup><a href="https://www.kitobook.com/compare/book/07/14/4/" title="сравнение переводов, параллельные ссылки">4</a></sup> Bu Egamizning xohishi edi, ammo Shimsho‘nning ota–onasi bundan bexabar edilar. Egamiz Filistlarga qarshi jang qilish uchun bironta bahona qidirayotgan edi. O‘sha zamonda Filistlar Isroilda hukmronlik qilardilar.</div>
  <div id="5"><sup><a href="https://www.kitobook.com/compare/book/07/14/5/" title="сравнение переводов, параллельные ссылки">5</a></sup> Shimsho‘n ota–onasi bilan Timnaxga yo‘l oldi. Ular Timnax uzumzorlariga yaqinlashganlarida, birdan Shimsho‘n oldidan bir sher chiqib qolib, o‘kirganicha unga tashlanmoqchi bo‘ldi.</div>
  <div id="6"><sup><a href="https://www.kitobook.com/compare/book/07/14/6/" title="сравнение переводов, параллельные ссылки">6</a></sup> O‘sha zahoti Egamizning Ruhi Shimsho‘nni qamrab olib, kuchini oshirdi. Shimsho‘n sherni, xuddi uloqchani parchalaganday, qo‘llari bilan osongina ikkiga bo‘lib tashladi. Ammo bo‘lib o‘tgan voqea haqida ota–onasiga og‘iz ham ochmadi.</div>
  <div id="7"><sup><a href="https://www.kitobook.com/compare/book/07/14/7/" title="сравнение переводов, параллельные ссылки">7</a></sup> So‘ng Shimsho‘n qizning oldiga borib, u bilan gaplashdi, qiz Shimsho‘nga nihoyatda xush keldi.</div>
  <div id="8"><sup><a href="https://www.kitobook.com/compare/book/07/14/8/" title="сравнение переводов, параллельные ссылки">8</a></sup> Ko‘p o‘tmay Shimsho‘n qizga uylanmoqchi bo‘lib, Timnaxga qaytib bordi. Yo‘l–yo‘lakay sherning o‘ligini ko‘rib ketay, deb o‘sha tomon yo‘l soldi. Qarasa, sherning murdasida asalarining uyasi bilan asal bor ekan.</div>
  <div id="9"><sup><a href="https://www.kitobook.com/compare/book/07/14/9/" title="сравнение переводов, параллельные ссылки">9</a></sup> U bir hovuch asal olib, yo‘l–yo‘lakay yeb ketdi. Ota–onasining oldiga kelganda, ularga ham yeb ko‘rgani berdi, lekin asalni sherning murdasidan olganini aytmadi.</div>
  <div id="10"><sup><a href="https://www.kitobook.com/compare/book/07/14/10/" title="сравнение переводов, параллельные ссылки">10</a></sup> Shimsho‘nning otasi kelinini ko‘rmoqchi bo‘lib, qudasining uyiga kirdi. Shimsho‘n o‘sha yerda to‘y munosabati bilan katta bir ziyofat berdi. O‘sha vaqtdagi urf–odatlar bo‘yicha, kuyovlar katta ziyofatlar berishardi.</div>
  <div id="11"><sup><a href="https://www.kitobook.com/compare/book/07/14/11/" title="сравнение переводов, параллельные ссылки">11</a></sup> Shimsho‘n ziyofat berish uchun Timnaxga borganda, Filistlar uning oldiga kuyov navkar qilib, o‘ttizta yigitni yubordilar.</div>
  <div id="12"><sup><a href="https://www.kitobook.com/compare/book/07/14/12/" title="сравнение переводов, параллельные ссылки">12</a></sup> Shimsho‘n ularga: — Kelinglar, sizlarga bir topishmoq aytayin, — dedi. — Agar uni topib, ziyofatning yetti kuni ichida menga tushuntirib bersangizlar, har biringizga bittadan kimxob to‘n va bir sidradan kiyim–bosh beraman.</div>
  <div id="13"><sup><a href="https://www.kitobook.com/compare/book/07/14/13/" title="сравнение переводов, параллельные ссылки">13</a></sup> Bordi–yu, topishmog‘imni topolmasangizlar, sizlar menga o‘ttizta kimxob to‘n bilan o‘ttiz sidra kiyim–bosh berasizlar. Shunda ular: — Qani, topishmog‘ingni ayt, uni eshitaylik–chi, — deyishdi.</div>
  <div id="14"><sup><a href="https://www.kitobook.com/compare/book/07/14/14/" title="сравнение переводов, параллельные ссылки">14</a></sup> Shimsho‘n topishmog‘ini aytdi: “Xo‘randaning ichidan xo‘rak chiqdi, Kuchlining ichidan shirinlik chiqdi.” Oradan uch kun o‘tdi, ammo Filist yigitlari topishmoqni topolmadilar.</div>
  <div id="15"><sup><a href="https://www.kitobook.com/compare/book/07/14/15/" title="сравнение переводов, параллельные ссылки">15</a></sup> Oxiri, yettinchi kuni Shimsho‘nning qaylig‘iga do‘q qilib: “Sizlar bizni shilmoqchi bo‘lib bu yerga taklif qilganmidingizlar?! — dedilar. — Bo‘l, eringni aldab–suldab topishmoqning ma’nosini bizga bilib ber, bo‘lmasa seni ham, otangning xonadonini ham yondirib yuboramiz.”</div>
  <div id="16"><sup><a href="https://www.kitobook.com/compare/book/07/14/16/" title="сравнение переводов, параллельные ссылки">16</a></sup> Shunda kelinchak Shimsho‘nning oldiga borib rosa yig‘ladi. — Sen meni yomon ko‘rar ekansan! — deya xarxasha qildi u. — Meni zarracha bo‘lsa ham yaxshi ko‘rganingda edi, topishmoqning javobini allaqachon aytgan bo‘lar eding. — Menga qara, — dedi unga Shimsho‘n. — Buni ota–onamga ham aytmagan bo‘lsam, nega senga aytar ekanman?!</div>
  <div id="17"><sup><a href="https://www.kitobook.com/compare/book/07/14/17/" title="сравнение переводов, параллельные ссылки">17</a></sup> Ziyofat yetti kun davom etgan bo‘lsa, o‘sha yetti kun davomida kelin unga xiralik qilib yig‘layverdi. Yettinchi kuni Shimsho‘nning yuragini shu qadar ezib yubordiki, u toqat qila olmay topishmoqning javobini aytib berdi. Qiz javobni darhol Filist yigitlariga yetkazdi.</div>
  <div id="18"><sup><a href="https://www.kitobook.com/compare/book/07/14/18/" title="сравнение переводов, параллельные ссылки">18</a></sup> O‘sha kuni qosh qoraymasdan oldin yigitlar Shimsho‘nning oldiga kelib, topishmoqning javobini aytdilar: “Asaldan shirin nima bor?! Sherdan kuchli nima bor?!” Shimsho‘n: “Agar g‘unajinimni ishga solmaganlaringda, topishmog‘imni topolmas edilaring”, — dedi.</div>
  <div id="19"><sup><a href="https://www.kitobook.com/compare/book/07/14/19/" title="сравнение переводов, параллельные ссылки">19</a></sup> So‘ng Egamizning Ruhi Shimsho‘nni qamrab olib, yanada kuchini oshirdi. Shimsho‘n Ashqalon shahriga ketdi. U yerda o‘ttiz nafar Ashqalonlik odamni o‘ldirib, kiyim–boshlarini yechib oldi. O‘sha kiyim–boshlarni topishmoqning javobini aytganlarga berdi–yu, jahl ustida otasining uyiga qaytib ketdi.</div>
  <div id="20"><sup><a href="https://www.kitobook.com/compare/book/07/14/20/" title="сравнение переводов, параллельные ссылки">20</a></sup> Kelinning otasi esa qizini Shimsho‘nning kuyov jo‘rasiga uzatib yubordi.</div>
</div>