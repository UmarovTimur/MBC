<div itemprop="articleBody" class="text">
  <div id="1"><sup><a href="https://www.kitobook.com/compare/book/45/04/1/" title="сравнение переводов, параллельные ссылки">1</a></sup> Orangizdagi urush va janjallar qayerdan kelib chiqadi? Ichingizda jang qilayotgan nafsu ehtiroslaringizdan emasmi?!</div>
  <div id="2"><sup><a href="https://www.kitobook.com/compare/book/45/04/2/" title="сравнение переводов, параллельные ссылки">2</a></sup> Sizlar o‘zingizda yo‘q narsani xohlaysizlar, o‘shanga erishish uchun odam o‘ldirishdan ham toymaysizlar. Hasad qilyapsizlar, ammo maqsadingizga erisha olmagach, janjallashib urushyapsizlar. Sizlarda xohlagan narsangiz yo‘q, chunki uni Xudodan so‘ramaysizlar.</div>
  <div id="3"><sup><a href="https://www.kitobook.com/compare/book/45/04/3/" title="сравнение переводов, параллельные ссылки">3</a></sup> So‘ragan taqdirda ham, olmayapsizlar, chunki yomon niyat bilan, nafsingizni qondirish uchun so‘rayapsizlar.</div>
  <div id="4"><sup><a href="https://www.kitobook.com/compare/book/45/04/4/" title="сравнение переводов, параллельные ссылки">4</a></sup> Ey sadoqatsiz bandalar! Dunyo bilan do‘stlik Xudoga dushmanlik ekanligini nahotki bilmasangizlar?! Kim dunyo bilan do‘st bo‘lishni istasa, Xudoga dushman bo‘ladi.</div>
  <div id="5"><sup><a href="https://www.kitobook.com/compare/book/45/04/5/" title="сравнение переводов, параллельные ссылки">5</a></sup> Muqaddas Bitiklarda: “Xudo ichimizga solgan ruhni g‘oyatda qizg‘anadi, U bizdan sadoqatni talab qiladi”, deb ta’lim beriladi–ku! Nima, sizlar bularni bekor deb o‘ylaysizlarmi?!</div>
  <div id="6"><sup><a href="https://www.kitobook.com/compare/book/45/04/6/" title="сравнение переводов, параллельные ссылки">6</a></sup> To‘g‘ri, Xudo bizdan sadoqatni talab qiladi, ammo shu bilan birga U bizga nisbatan nihoyatda inoyatlidir. Zero, Muqaddas Bitiklarda yozilgan: “Xudo mag‘rurlarga qarshi chiqadi, Kamtarga esa inoyat qiladi.”</div>
  <div id="7"><sup><a href="https://www.kitobook.com/compare/book/45/04/7/" title="сравнение переводов, параллельные ссылки">7</a></sup> Shunday ekan, Xudoga bo‘ysuninglar! Iblisga qarshilik ko‘rsatinglar, shunda u sizlardan qochadi.</div>
  <div id="8"><sup><a href="https://www.kitobook.com/compare/book/45/04/8/" title="сравнение переводов, параллельные ссылки">8</a></sup> Xudoga yaqinlashinglar, shunda U sizlarga yaqinlashadi. Ey gunohkorlar, qo‘llaringizni gunohdan tozalanglar! Bir vaqtning o‘zida ham Xudoga, ham dunyoga ko‘ngil bog‘laganlar, qalbingizni poklanglar!</div>
  <div id="9"><sup><a href="https://www.kitobook.com/compare/book/45/04/9/" title="сравнение переводов, параллельные ссылки">9</a></sup> Qilgan gunohingiz uchun qayg‘uringlar, motam tutinglar, yig‘langlar! Kulgingiz motamga, shodligingiz g‘am–g‘ussaga aylansin.</div>
  <div id="10"><sup><a href="https://www.kitobook.com/compare/book/45/04/10/" title="сравнение переводов, параллельные ссылки">10</a></sup> Egamiz oldida o‘zingizni past tutinglar, shunda U sizlarni yuksaltiradi.</div>
  <div id="11"><sup><a href="https://www.kitobook.com/compare/book/45/04/11/" title="сравнение переводов, параллельные ссылки">11</a></sup> Ey birodarlarim, bir–biringizni yomonlamanglar. Agar birodaringizni yomonlab, hukm qilsangiz, demak, mehr–oqibatni o‘rgatadigan Xudoning qonunini yomonlab, hukm qilgan bo‘lasizlar. Xudoning qonunini hukm qilgan odam esa, qonun bajarishdan bosh tortib, o‘zini qonundan ustun qo‘ygan qoziday bo‘ladi.</div>
  <div id="12"><sup><a href="https://www.kitobook.com/compare/book/45/04/12/" title="сравнение переводов, параллельные ссылки">12</a></sup> Ammo faqatgina Xudo qonun chiqarib, hukm qila oladi. Faqat U qutqarish va nobud qilish qudratiga ega. Sen esa kim bo‘libsanki, birodaringni hukm qilasan?!</div>
  <div id="13"><sup><a href="https://www.kitobook.com/compare/book/45/04/13/" title="сравнение переводов, параллельные ссылки">13</a></sup> Hoy, qilmoqchi bo‘lgan ishlari bilan maqtanadiganlar, menga quloq solinglar! Sizlar: “Bugun yoki ertaga falon shaharga borib, u yerda bir yil yashaymiz. Savdo–sotiq qilib, pul ishlab kelamiz”, — deysizlar.</div>
  <div id="14"><sup><a href="https://www.kitobook.com/compare/book/45/04/14/" title="сравнение переводов, параллельные ссылки">14</a></sup> Ertaga nima bo‘lishini sizlar qayerdan bilasizlar?! Umringiz bir lahza ko‘zga ko‘rinib, keyin g‘oyib bo‘ladigan tutunga o‘xshaydi–ku!</div>
  <div id="15"><sup><a href="https://www.kitobook.com/compare/book/45/04/15/" title="сравнение переводов, параллельные ссылки">15</a></sup> Buning o‘rniga sizlar: “Egamiz xohlasa, sog‘–salomat bo‘lsak, uni yoki buni qilamiz”, — deb aytishingiz kerak.</div>
  <div id="16"><sup><a href="https://www.kitobook.com/compare/book/45/04/16/" title="сравнение переводов, параллельные ссылки">16</a></sup> Sizlar esa aksini qilib, mag‘rurlanib, maqtanyapsizlar. Bu kabi maqtanish yomondir.</div>
  <div id="17"><sup><a href="https://www.kitobook.com/compare/book/45/04/17/" title="сравнение переводов, параллельные ссылки">17</a></sup> Demak, qilishingiz kerak bo‘lgan yaxshi ishni bila turib, qilmasangiz gunoh bo‘ladi.</div>
</div>