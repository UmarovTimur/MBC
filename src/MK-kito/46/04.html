<div itemprop="articleBody" class="text">
  <div id="1"><sup><a href="https://www.kitobook.com/compare/book/46/04/1/" title="сравнение переводов, параллельные ссылки">1</a></sup> Masih bu dunyoda azob chekkani kabi, sizlar ham azob chekishga tayyor turinglar. Zotan, azob chekishga rozi bo‘lgan kishi gunohdan yuz o‘girgan bo‘ladi.</div>
  <div id="2"><sup><a href="https://www.kitobook.com/compare/book/46/04/2/" title="сравнение переводов, параллельные ссылки">2</a></sup> Bunday odam qolgan umrini nafsini qondirishga emas, Xudoning irodasini bajarishga bag‘ishlaydi.</div>
  <div id="3"><sup><a href="https://www.kitobook.com/compare/book/46/04/3/" title="сравнение переводов, параллельные ссылки">3</a></sup> Sizlar o‘tmishda xudosizlarday yashaganingiz yetar. O‘sha vaqtlarda axloqsizlik, shahvatparastlik, sarxushlik, aysh–ishrat, kayf– safo, butparastlik razolati bilan kun kechirardingizlar.</div>
  <div id="4"><sup><a href="https://www.kitobook.com/compare/book/46/04/4/" title="сравнение переводов, параллельные ссылки">4</a></sup> Endi esa atrofdagilar sizlarni ko‘rib, hayron bo‘lyaptilar. Ularning yaramas qilmishlariga qo‘shilmaganingiz uchun sizlarni haqorat etyaptilar.</div>
  <div id="5"><sup><a href="https://www.kitobook.com/compare/book/46/04/5/" title="сравнение переводов, параллельные ссылки">5</a></sup> Ammo ular o‘z qilmishlari uchun Xudoga javob beradilar. Xudo tirigu o‘liklarni hukm etishga tayyor turibdi.</div>
  <div id="6"><sup><a href="https://www.kitobook.com/compare/book/46/04/6/" title="сравнение переводов, параллельные ссылки">6</a></sup> Xushxabar nima sababdan e’lon qilinganini esingizda tutinglar. To‘g‘ri, Xushxabarni eshitgan ko‘p odamlar olamdan ko‘z yumdi, chunki o‘lim bu dunyoga gunoh natijasida kirib keldi. Ular ham, boshqa insonlar kabi, jisman o‘limga mubtalo bo‘lishdi. Biroq bir kun kelib, Xudo ularga ulug‘vor, yangi hayot ato qiladi.</div>
  <div id="7"><sup><a href="https://www.kitobook.com/compare/book/46/04/7/" title="сравнение переводов, параллельные ссылки">7</a></sup> Oxirzamon yaqinlashib qoldi. Aqlingizni bir joyga qo‘yib, doim hushyorlik bilan ibodat qilinglar.</div>
  <div id="8"><sup><a href="https://www.kitobook.com/compare/book/46/04/8/" title="сравнение переводов, параллельные ссылки">8</a></sup> Avvalambor, bir–biringizni chin yurakdan yaxshi ko‘ringlar. Chunki sevgi ko‘p gunohlarni yuvadi.</div>
  <div id="9"><sup><a href="https://www.kitobook.com/compare/book/46/04/9/" title="сравнение переводов, параллельные ссылки">9</a></sup> Nolimay, ochiq chehra bilan bir–biringizni mehmon qilinglar.</div>
  <div id="10"><sup><a href="https://www.kitobook.com/compare/book/46/04/10/" title="сравнение переводов, параллельные ссылки">10</a></sup> Xudo sizlarga bergan in’omlar bilan bir–biringizga xizmat qilinglar. Xudoning bu boy ehsonlaridan oqilona foydalaninglar.</div>
  <div id="11"><sup><a href="https://www.kitobook.com/compare/book/46/04/11/" title="сравнение переводов, параллельные ссылки">11</a></sup> Va’zxonmisiz? Shunday va’z qilingki, go‘yo siz orqali Xudoning O‘zi gapirganday bo‘lsin. Xizmatchimisiz? Xudoning bergan kuchiga muvofiq xizmat qiling. Toki Iso Masih orqali Xudo har bir ishingizda va har bir so‘zingizda ulug‘lansin. Qudratli Xudoga abadulabad shon–sharaflar bo‘lsin. Omin.</div>
  <div id="12"><sup><a href="https://www.kitobook.com/compare/book/46/04/12/" title="сравнение переводов, параллельные ссылки">12</a></sup> Ey azizlarim, xuddi g‘ayritabiiy hodisa yuz berganday, boshingizga tushgan og‘ir sinovlardan hayron bo‘lmanglar.</div>
  <div id="13"><sup><a href="https://www.kitobook.com/compare/book/46/04/13/" title="сравнение переводов, параллельные ссылки">13</a></sup> Aksincha, Masihning azoblariga sherik bo‘lganingizdan xursand bo‘linglar! Shunday qilsangiz, U oxiratda ulug‘vorlikka burkanib kelganda, qalbingiz yanada ko‘proq quvonchga to‘ladi.</div>
  <div id="14"><sup><a href="https://www.kitobook.com/compare/book/46/04/14/" title="сравнение переводов, параллельные ссылки">14</a></sup> Agar sizlarni Masihga tegishli bo‘lganingiz uchun haqorat qilishsa, baxtlisizlar! Axir, Xudoning Ruhi sizlarga madad beradi. U sizlarni Xudoning ulug‘vorligidan bahramand qiladi.</div>
  <div id="15"><sup><a href="https://www.kitobook.com/compare/book/46/04/15/" title="сравнение переводов, параллельные ссылки">15</a></sup> Orangizda hech kim qotil, o‘g‘ri, badkirdor yoki janjalkash odam sifatida azob chekmasin.</div>
  <div id="16"><sup><a href="https://www.kitobook.com/compare/book/46/04/16/" title="сравнение переводов, параллельные ссылки">16</a></sup> Ammo masihiy bo‘lganingiz uchun azob cheksangiz, bundan uyalmang, aksincha, sizlarni bunday nomga sazovor qilgan Xudoni ulug‘lang.</div>
  <div id="17"><sup><a href="https://www.kitobook.com/compare/book/46/04/17/" title="сравнение переводов, параллельные ссылки">17</a></sup> Xudo dunyoni hukm qiladigan vaqt keldi. U hukmini O‘z xonadonidan boshlaydi. Agar biz birinchi navbatda hukm qilinadigan bo‘lsak, unda Xushxabarga itoat qilmaganlarning oxirati nima bo‘ladi?</div>
  <div id="18"><sup><a href="https://www.kitobook.com/compare/book/46/04/18/" title="сравнение переводов, параллельные ссылки">18</a></sup> Agar solih odam zo‘rg‘a qutulsa, betavfiqu gunohkorning holi ne kechadi?</div>
  <div id="19"><sup><a href="https://www.kitobook.com/compare/book/46/04/19/" title="сравнение переводов, параллельные ссылки">19</a></sup> Shunday ekan, Xudoning irodasiga ko‘ra azob chekayotgan bo‘lsangiz yaxshilik qilishda davom etinglar, o‘zingizni sodiq Yaratuvchiga topshiringlar.</div>
</div>