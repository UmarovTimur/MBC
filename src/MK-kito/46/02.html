<div itemprop="articleBody" class="text">
  <div id="1"><sup><a href="https://www.kitobook.com/compare/book/46/02/1/" title="сравнение переводов, параллельные ссылки">1</a></sup> Endi har qanday yomon niyat, hiyla–nayrang, ikkiyuzlamachilik, rashk–hasad va g‘iybatni o‘zingizdan soqit qilinglar.</div>
  <div id="2"><sup><a href="https://www.kitobook.com/compare/book/46/02/2/" title="сравнение переводов, параллельные ссылки">2</a></sup> Yangi tug‘ilgan chaqaloq sof ona sutini tusaganday, sizlar ham Xudo kalomiga tashna bo‘linglar. Kalom bilan oziqlanib, ulg‘ayib, najotga erishinglar.</div>
  <div id="3"><sup><a href="https://www.kitobook.com/compare/book/46/02/3/" title="сравнение переводов, параллельные ссылки">3</a></sup> Axir, sizlar Rabbimiz Isoning muruvvatidan bahramand bo‘ldingizlar.</div>
  <div id="4"><sup><a href="https://www.kitobook.com/compare/book/46/02/4/" title="сравнение переводов, параллельные ссылки">4</a></sup> Insonlar rad etgan, lekin Xudo qimmatbaho deb tanlagan tirik Tosh — Rabbimiz Isoga yaqinlashinglar.</div>
  <div id="5"><sup><a href="https://www.kitobook.com/compare/book/46/02/5/" title="сравнение переводов, параллельные ссылки">5</a></sup> Shunda o‘zlaringiz ham tirik toshlarday bo‘lasizlar. Xudo sizlardan ruhiy ma’bad barpo etadi. Sizlar muqaddas ruhoniylar bo‘lib xizmat qilasizlar va Iso Masih orqali Xudoga maqbul ruhiy qurbonliklar keltirasizlar.</div>
  <div id="6"><sup><a href="https://www.kitobook.com/compare/book/46/02/6/" title="сравнение переводов, параллельные ссылки">6</a></sup> Zero, Muqaddas Bitiklarda Xudo shunday degan: “Mana, Men joylashtiryapman Quddusda, Tanlangan, qimmatbaho tamal Toshini. Unga ishonganlar aslo uyatga qolmas.”</div>
  <div id="7"><sup><a href="https://www.kitobook.com/compare/book/46/02/7/" title="сравнение переводов, параллельные ссылки">7</a></sup> Siz — Masihga ishonganlar uchun bu Tosh qimmatbahodir. Ammo ishonmaganlarga Muqaddas Bitiklardagi shu so‘zlar to‘g‘ri keladi: “Binokorlar rad etgan tosh Binoning tamal toshi bo‘ldi. Ba’zilar bu toshga qoqinadi,</div>
  <div id="8"><sup><a href="https://www.kitobook.com/compare/book/46/02/8/" title="сравнение переводов, параллельные ссылки">8</a></sup> Uning dastidan yiqiladi.” Imonsizlar Xushxabarga quloq solmaganlari uchun, qoqinadilar. Ular ana shu qismatga mahkum bo‘lganlar.</div>
  <div id="9"><sup><a href="https://www.kitobook.com/compare/book/46/02/9/" title="сравнение переводов, параллельные ссылки">9</a></sup> Ammo sizlar — Shohanshoh ruhoniylari, tanlangan bir nasl, muqaddas qavm, Xudoning aziz xalqisiz. Xudo sizlarni zulmatdan O‘zining ajoyib nuriga da’vat etgan, Uning buyuk ishlarini e’lon qilishingiz uchun sizlarni tanlagan.</div>
  <div id="10"><sup><a href="https://www.kitobook.com/compare/book/46/02/10/" title="сравнение переводов, параллельные ссылки">10</a></sup> Sizlar bir vaqtlar Xudoga begona edingizlar, endi esa Uning xalqisizlar. Bir vaqtlar Xudoning marhamatidan bebahra edingizlar, endi esa Undan marhamat topdingizlar.</div>
  <div id="11"><sup><a href="https://www.kitobook.com/compare/book/46/02/11/" title="сравнение переводов, параллельные ссылки">11</a></sup> Ey azizlarim, sizlardan o‘tinib so‘rayman, jonga qarshi kurashadigan nafs ehtiroslaridan saqlaninglar. Axir, sizlar bu dunyoda g‘aribu musofirsizlar.</div>
  <div id="12"><sup><a href="https://www.kitobook.com/compare/book/46/02/12/" title="сравнение переводов, параллельные ссылки">12</a></sup> Imonsizlar orasida Xudoga munosib hayot kechiringlar. Ular sizlarni yomonlikda ayblasalar–da, ezgu ishlaringizni ko‘rib, kim bilsin, balki tavba qilishar va qiyomat kuni Xudoni ulug‘lashar.</div>
  <div id="13"><sup><a href="https://www.kitobook.com/compare/book/46/02/13/" title="сравнение переводов, параллельные ссылки">13</a></sup> Insonlar tomonidan o‘rnatilgan har qanday hokimiyatga, Egamiz haqi–hurmati, bo‘ysuninglar. Oliy hokim bo‘lgan shohga ham,</div>
  <div id="14"><sup><a href="https://www.kitobook.com/compare/book/46/02/14/" title="сравнение переводов, параллельные ссылки">14</a></sup> u tayinlagan hokimlarga ham itoat qilinglar. Zero, hokimlar yomonlik qilganlarni jazolash uchun, yaxshilik qilganlarni esa taqdirlash uchun tayinlangan.</div>
  <div id="15"><sup><a href="https://www.kitobook.com/compare/book/46/02/15/" title="сравнение переводов, параллельные ссылки">15</a></sup> Siz haqiqatni bilmagan nodon odamlarning og‘izlarini qilgan yaxshiligingiz orqali yopinglar, chunki bu Xudoning xohishidir.</div>
  <div id="16"><sup><a href="https://www.kitobook.com/compare/book/46/02/16/" title="сравнение переводов, параллельные ссылки">16</a></sup> Ozod odamlardek yashanglar, ammo ozodlik niqobi ostida yomonlik qilmanglar. Xudoning qullariday hayot kechiringlar.</div>
  <div id="17"><sup><a href="https://www.kitobook.com/compare/book/46/02/17/" title="сравнение переводов, параллельные ссылки">17</a></sup> Hamma odamlarni hurmat qilinglar. Imonli birodarlaringizni yaxshi ko‘ringlar. Xudodan qo‘rqinglar, davlat rahbariga izzat– ehtirom ko‘rsatinglar.</div>
  <div id="18"><sup><a href="https://www.kitobook.com/compare/book/46/02/18/" title="сравнение переводов, параллельные ссылки">18</a></sup> Ey qullar, Xudodan qo‘rqqaningiz uchun xo‘jayinlarga itoat qilinglar. Nafaqat mehribon va muloyim xo‘jayinlarga, balki qattiqqo‘llariga ham bo‘ysuninglar.</div>
  <div id="19"><sup><a href="https://www.kitobook.com/compare/book/46/02/19/" title="сравнение переводов, параллельные ссылки">19</a></sup> Agar sizlar Xudoni mamnun qilmoqchi bo‘lib, to‘g‘ri ish qilsangiz–u, nohaq azoblarga chidasangiz, Xudoni rozi qilgan bo‘lasiz.</div>
  <div id="20"><sup><a href="https://www.kitobook.com/compare/book/46/02/20/" title="сравнение переводов, параллельные ссылки">20</a></sup> Bordi–yu qilgan gunohingiz uchun tayoq yeb chidasangiz, bu sizga sharaf keltirarmidi?! Ammo yaxshilik qilib turib, nohaq azoblarga chidasangiz, Xudoning maqtoviga sazovor bo‘lasiz.</div>
  <div id="21"><sup><a href="https://www.kitobook.com/compare/book/46/02/21/" title="сравнение переводов, параллельные ссылки">21</a></sup> Hatto azob chekkaningizda ham Xudo sizlarni yaxshilik qilishga da’vat etgan. Masih sizlar uchun azob chekib, namuna bo‘ldi. Unga taqlid qilinglar. Axir,</div>
  <div id="22"><sup><a href="https://www.kitobook.com/compare/book/46/02/22/" title="сравнение переводов, параллельные ссылки">22</a></sup> U hech qanday gunoh qilmagan, og‘zidan biron yolg‘on so‘z chiqmagan.</div>
  <div id="23"><sup><a href="https://www.kitobook.com/compare/book/46/02/23/" title="сравнение переводов, параллельные ссылки">23</a></sup> U haqorat qilinganda hech kimga haqorat bilan javob qaytarmadi, azob chekkanda hech kimga tahdid qilmadi. Faqat odilona hukm qiladigan Xudoga O‘zini topshirdi.</div>
  <div id="24"><sup><a href="https://www.kitobook.com/compare/book/46/02/24/" title="сравнение переводов, параллельные ссылки">24</a></sup> U gunohlarimizni O‘ziga oldi, a’zoi badani xochda azob chekdi. Shu tufayli biz gunoh uchun o‘lganmiz va solih hayot kechira olamiz. Uning yaralaridan biz shifo topdik.</div>
  <div id="25"><sup><a href="https://www.kitobook.com/compare/book/46/02/25/" title="сравнение переводов, параллельные ссылки">25</a></sup> Ilgari sizlar adashib yurgan cho‘ponsiz qo‘ylarga o‘xshar edingizlar, endi esa jonlaringizning Posboni bo‘lgan Cho‘ponga qaytib keldingizlar.</div>
</div>