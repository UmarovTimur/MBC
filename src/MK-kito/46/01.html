<div itemprop="articleBody" class="text">
  <div id="1"><sup><a href="https://www.kitobook.com/compare/book/46/01/1/" title="сравнение переводов, параллельные ссылки">1</a></sup> Iso Masihninghavoriysi men — Butrusdan Xudoning tanlangan xalqiga salom! Ey Xudoning aziz xalqi, sizlar bu dunyoda musofir bo‘lib yashayapsizlar, Pontus, Galatiya, Kappadokiya, Asiya va Bitiniya viloyatlariga tarqalib ketgansizlar,</div>
  <div id="2"><sup><a href="https://www.kitobook.com/compare/book/46/01/2/" title="сравнение переводов, параллельные ссылки">2</a></sup> ammo Otamiz Xudo azalda qaror qilib, sizlarni tanladi. Sizlar Iso Masihga itoat etishingiz va Uning to‘kilgan qoni orqali poklanishingiz uchun Xudo qudratli Ruhi bilan sizlarni O‘ziga ajratib oldi. Xudoning cheksiz inoyati va tinchligi sizlarga yor bo‘lsin. </div>
  <div id="3"><sup><a href="https://www.kitobook.com/compare/book/46/01/3/" title="сравнение переводов, параллельные ссылки">3</a></sup> Rabbimiz Iso Masihning Otasi Xudoga hamdu sanolar bo‘lsin! U bizga behad rahm–shafqat ko‘rsatib, yangi hayot berdi. Iso Masih o‘likdan tirilib, barhayot bo‘lgani uchun endi bizning umidimiz bor.</div>
  <div id="4"><sup><a href="https://www.kitobook.com/compare/book/46/01/4/" title="сравнение переводов, параллельные ссылки">4</a></sup> Shu bois biz Xudo O‘z xalqiga atagan qut–barakaga ko‘z tikkanmiz. Ha, samoda saqlanayotgan bu abadiy, so‘lmas, beg‘ubor baraka sizlarni kutmoqda. </div>
  <div id="5"><sup><a href="https://www.kitobook.com/compare/book/46/01/5/" title="сравнение переводов, параллельные ссылки">5</a></sup> Oxirzamonda oshkora bo‘ladigan najotdan bahramand bo‘lishingiz uchun, Xudo O‘z qudrati bilan sizlarni omon saqlaydi. Imoningiz tufayli U sizlarni qo‘riqlaydi.</div>
  <div id="6"><sup><a href="https://www.kitobook.com/compare/book/46/01/6/" title="сравнение переводов, параллельные ссылки">6</a></sup> Shuning uchun xursand bo‘linglar! Hozir turli sinovlar tufayli qisqa vaqt qiynalayotgan bo‘lsangiz ham, quvoninglar.</div>
  <div id="7"><sup><a href="https://www.kitobook.com/compare/book/46/01/7/" title="сравнение переводов, параллельные ссылки">7</a></sup> Chunki sinovlar imoningizning samimiy ekanligini isbotlash uchun kerakdir. Hatto yo‘q bo‘lib ketadigan oltin ham olovda toblanib, sinaladi. Sizning imoningiz esa oltindan ming barobar qadrliroqdir. Sinovdan o‘tgan imoningiz Iso Masih oxiratda kelganda sizlarga maqtov va shon–sharaf keltiradi. </div>
  <div id="8"><sup><a href="https://www.kitobook.com/compare/book/46/01/8/" title="сравнение переводов, параллельные ссылки">8</a></sup> Sizlar Masihni ko‘rmagan bo‘lsangiz ham, Uni yaxshi ko‘rasizlar. Hozir ham Masihni ko‘rmay turib, Unga ishonyapsizlar, qalbingiz so‘z bilan ifodalab bo‘lmaydigan ajoyib bir quvonchga to‘la. </div>
  <div id="9"><sup><a href="https://www.kitobook.com/compare/book/46/01/9/" title="сравнение переводов, параллельные ссылки">9</a></sup> Axir, imoningiz tufayli jonlaringiz najot topadi.</div>
  <div id="10"><sup><a href="https://www.kitobook.com/compare/book/46/01/10/" title="сравнение переводов, параллельные ссылки">10</a></sup> Payg‘ambarlar izlanib, bu najotni chuqur o‘rganganlar. Sizlarga beriladigan Xudoning inoyati haqida karomat qilganlar. </div>
  <div id="11"><sup><a href="https://www.kitobook.com/compare/book/46/01/11/" title="сравнение переводов, параллельные ссылки">11</a></sup> Ularning qalblarida Masihning Ruhi bor edi. Bu Ruh ularga Masihning chekadigan azob–uqubatlari va azoblar ketidan keladigan ulug‘vorligi haqida oldindan ma’lum qilgan edi. Bu voqealar qachon va qay tarzda yuz berishini payg‘ambarlar bilmoqchi bo‘lar edilar. </div>
  <div id="12"><sup><a href="https://www.kitobook.com/compare/book/46/01/12/" title="сравнение переводов, параллельные ссылки">12</a></sup> Aslida ularning bu izlanishlari o‘z manfaati uchun emas, balki sizlarning manfaatingiz uchun qilinganini Xudo ularga ayon etdi. Payg‘ambarlar e’lon qilgan najot haqidagi Xushxabar sizning davringizda amalga oshdi. Bu Xushxabarni sizlarga osmondan yuborilgan Muqaddas Ruhning qudratiga to‘lgan odamlar bayon etishdi. Hatto farishtalar ham bu najotning qay tarzda amalga oshishini intizorlik bilan kutayotgan edilar.</div>
  <div id="13"><sup><a href="https://www.kitobook.com/compare/book/46/01/13/" title="сравнение переводов, параллельные ссылки">13</a></sup> Shuning uchun es–hushingizni yig‘ib olinglar, hushyor bo‘linglar. Butun umidingizni Xudoning inoyatiga bog‘langlar. Axir, Iso Masih oxiratda kelganda Xudo sizlarga inoyat ko‘rsatib, najot beradi. </div>
  <div id="14"><sup><a href="https://www.kitobook.com/compare/book/46/01/14/" title="сравнение переводов, параллельные ссылки">14</a></sup> Xudoga itoatkor farzandlar bo‘linglar, oldingi g‘aflat paytida sizlarni qamragan ehtiroslarga qul bo‘lib qolmanglar.</div>
  <div id="15"><sup><a href="https://www.kitobook.com/compare/book/46/01/15/" title="сравнение переводов, параллельные ссылки">15</a></sup> Aksincha, butun yurish–turishingizda muqaddas bo‘linglar, zero, sizlarni da’vat etgan Xudo muqaddasdir. </div>
  <div id="16"><sup><a href="https://www.kitobook.com/compare/book/46/01/16/" title="сравнение переводов, параллельные ссылки">16</a></sup> Axir, Xudoning O‘zi: “Muqaddas bo‘linglar, chunki Men muqaddasman”, deb aytgan.</div>
  <div id="17"><sup><a href="https://www.kitobook.com/compare/book/46/01/17/" title="сравнение переводов, параллельные ссылки">17</a></sup> Sizlar Xudoga iltijo qilib, Uni Ota deb ataysizlar. Ammo esingizda tutinglar, Xudo yuz–xotirchilik qilmaydi, U har bir kishini qilgan ishiga yarasha taqdirlaydi yoki jazolaydi. Shunday ekan, bu dunyodagi musofirchilik davringizda Xudodan qo‘rqib yashanglar. </div>
  <div id="18"><sup><a href="https://www.kitobook.com/compare/book/46/01/18/" title="сравнение переводов, параллельные ссылки">18</a></sup> Zotan, sizlar ota–bobolaringizdan o‘rgangan bema’ni turmush tarzingizdan kumush yoki oltinga o‘xshash o‘tkinchi narsalar evaziga emas, </div>
  <div id="19"><sup><a href="https://www.kitobook.com/compare/book/46/01/19/" title="сравнение переводов, параллельные ссылки">19</a></sup> balki Masihning qimmatbaho qoni evaziga qutulgansizlar. Masih Xudoning benuqson qurbonlik Qo‘zisidir. </div>
  <div id="20"><sup><a href="https://www.kitobook.com/compare/book/46/01/20/" title="сравнение переводов, параллельные ссылки">20</a></sup> Xudo Masihni dunyo yaratilishidan oldin bu xizmat uchun tayinladi. Endi bu oxirgi kunlarda esa Uni sizlar uchun zohir qildi.</div>
  <div id="21"><sup><a href="https://www.kitobook.com/compare/book/46/01/21/" title="сравнение переводов, параллельные ссылки">21</a></sup> Sizlar Masih orqali Xudoga ishonasizlar. Xudo Masihni tiriltirib, ulug‘vorlikka erishtirgani uchun ham sizlar imoningizda sobit turibsiz, chin qalbdan Xudoga umid bog‘lagansiz.</div>
  <div id="22"><sup><a href="https://www.kitobook.com/compare/book/46/01/22/" title="сравнение переводов, параллельные ссылки">22</a></sup> Sizlar haqiqatga bo‘ysunib, gunohdan poklanganingiz uchun birodarlarga samimiy mehr qo‘ya olasizlar. Shunday ekan, bir–biringizni chin yurakdan, ixlos qo‘yb yaxshi ko‘ringlar. </div>
  <div id="23"><sup><a href="https://www.kitobook.com/compare/book/46/01/23/" title="сравнение переводов, параллельные ссылки">23</a></sup> Axir, sizlar yangidan tug‘ilgansizlar. Bu yangi hayotni sizga foniy bandalar emas, balki abadiy va hayotbaxsh Xudoning kalomi ato etgan.</div>
  <div id="24"><sup><a href="https://www.kitobook.com/compare/book/46/01/24/" title="сравнение переводов, параллельные ссылки">24</a></sup> Muqaddas Bitiklarda shunday yozilgan: “Inson zotining hammasi maysaday, Ularning shuhrati dala guli kabidir. O‘tlar quriydi, gullar so‘lib qoladi.</div>
  <div id="25"><sup><a href="https://www.kitobook.com/compare/book/46/01/25/" title="сравнение переводов, параллельные ссылки">25</a></sup> Egamizning kalomi esa abadiy turadi.” Ana shu kalom sizlarga e’lon qilingan Xushxabardir.</div>
</div>