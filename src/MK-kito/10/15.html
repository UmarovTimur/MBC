<div itemprop="articleBody" class="text">
  <div id="1"><sup><a href="https://www.kitobook.com/compare/book/10/15/1/" title="сравнение переводов, параллельные ссылки">1</a></sup> Absalom o‘zi uchun bitta jang aravasi, otlar va ellikta qo‘riqchini tayyorlab qo‘ydi.</div>
  <div id="2"><sup><a href="https://www.kitobook.com/compare/book/10/15/2/" title="сравнение переводов, параллельные ссылки">2</a></sup> U ertalab turib, shahar darvozasiga boradigan yo‘l bo‘yida turadigan bo‘ldi. Janjalli ish bilan shoh huzuriga arz qilib kelayotgan har bir odamni Absalom to‘xtatib: — Qayerliksan? — deb so‘rardi. O‘sha odam: “Isroilning falon qabilasidanman”, deb javob berardi.</div>
  <div id="3"><sup><a href="https://www.kitobook.com/compare/book/10/15/3/" title="сравнение переводов, параллельные ссылки">3</a></sup> Absalom esa unga: — Qara, da’volaring to‘g‘ri, sen haqsan. Lekin sening gapingga quloq soladigan, shoh tayinlagan biror vakil yo‘q, — derdi.</div>
  <div id="4"><sup><a href="https://www.kitobook.com/compare/book/10/15/4/" title="сравнение переводов, параллельные ссылки">4</a></sup> Keyin: — Agar yurtga men hakam bo‘lganimda edi, — deb qo‘shib qo‘yardi, — shikoyat yoki biror masala bilan mening oldimga kelgan odamga adolat qilardim.</div>
  <div id="5"><sup><a href="https://www.kitobook.com/compare/book/10/15/5/" title="сравнение переводов, параллельные ссылки">5</a></sup> Birortasi uning oldiga muk tushib, ta’zim qilib kelishi bilanoq, Absalom o‘sha odamni turg‘izib, o‘pib qo‘yardi.</div>
  <div id="6"><sup><a href="https://www.kitobook.com/compare/book/10/15/6/" title="сравнение переводов, параллельные ссылки">6</a></sup> Absalom shoh huzuriga shikoyat qilib kelgan Isroil xalqining hammasiga shunday muomala qilardi. Xullas, Absalom shu yo‘sinda Isroil xalqini o‘ziga og‘dirib oldi.</div>
  <div id="7"><sup><a href="https://www.kitobook.com/compare/book/10/15/7/" title="сравнение переводов, параллельные ссылки">7</a></sup> Oradan to‘rt yil o‘tgach, Absalom shohga dedi: — Ijozat bersangiz, men Xevronga borib, Egamga atagan nazrimni ado etayin.</div>
  <div id="8"><sup><a href="https://www.kitobook.com/compare/book/10/15/8/" title="сравнение переводов, параллельные ссылки">8</a></sup> Chunki men, qulingiz, Oramda — Gashur yurtida yashayotganimda, Egam meni Quddusga qaytarsa, albatta Xevronga borib Unga sajda qilaman, deb nazr atagan edim.</div>
  <div id="9"><sup><a href="https://www.kitobook.com/compare/book/10/15/9/" title="сравнение переводов, параллельные ссылки">9</a></sup> — Eson–omon bor! — dedi shoh Absalomga. Absalom Xevronga borgan zahoti</div>
  <div id="10"><sup><a href="https://www.kitobook.com/compare/book/10/15/10/" title="сравнение переводов, параллельные ссылки">10</a></sup> hamma Isroil qabilalariga maxfiy xabarchilar jo‘natib, ularga shunday dedi: “Burg‘u ovozini eshitishingiz bilanoq, Absalom Xevronda shoh bo‘ldi, deb ovoza qilasizlar.”</div>
  <div id="11"><sup><a href="https://www.kitobook.com/compare/book/10/15/11/" title="сравнение переводов, параллельные ссылки">11</a></sup> Absalom Quddusdan taklif qilgan ikki yuz kishi u bilan birga Xevronga borgandi. Taklif qilingan odamlar, bo‘lib o‘tgan voqealardan bexabar, yaxshi niyat bilan Absalomga ergashishgandi.</div>
  <div id="12"><sup><a href="https://www.kitobook.com/compare/book/10/15/12/" title="сравнение переводов, параллельные ссылки">12</a></sup> Absalom Xevronda qurbonlik qilayotib, Dovudning maslahatchisi Oxito‘felni ham chaqirtirib keldi. Oxito‘fel Giloxda yashardi. Shu tariqa fitna kuchayib, Absalomni qo‘llayotganlar tobora ko‘payib borardi.</div>
  <div id="13"><sup><a href="https://www.kitobook.com/compare/book/10/15/13/" title="сравнение переводов, параллельные ссылки">13</a></sup> Bir xabarchi Dovudning oldiga kelib: — Absalom Isroil xalqining ishonchini qozondi, — dedi.</div>
  <div id="14"><sup><a href="https://www.kitobook.com/compare/book/10/15/14/" title="сравнение переводов, параллельные ссылки">14</a></sup> Shundan so‘ng Dovud Quddusda o‘ziga xizmat qilib yurgan hamma odamlariga shunday buyruq berdi: — Qani, qochib qolaylik! Bo‘lmasa, Absalom bizni sog‘ qo‘ymaydi. Hoziroq ketaylik, aks holda Absalom orqamizdan birpasda yetib olib bizni bir baloga giriftor qiladi, shahar aholisini bittama– bitta qilichdan o‘tkazadi!</div>
  <div id="15"><sup><a href="https://www.kitobook.com/compare/book/10/15/15/" title="сравнение переводов, параллельные ссылки">15</a></sup> — Shoh hazratlari nima qarorga kelgan bo‘lsalar, biz, qullaringiz, bajarishga tayyormiz, — deyishdi shohning a’yonlari.</div>
  <div id="16"><sup><a href="https://www.kitobook.com/compare/book/10/15/16/" title="сравнение переводов, параллельные ссылки">16</a></sup> Shunday qilib, shoh butun saroy ahlini ergashtirib, yo‘lga tushdi. Saroyga qarab tursin, deb faqat o‘nta kanizagini u yerda qoldirdi.</div>
  <div id="17"><sup><a href="https://www.kitobook.com/compare/book/10/15/17/" title="сравнение переводов, параллельные ссылки">17</a></sup> Shoh va uning hamrohlari shaharning eng chetidagi uyga yetib borishgach, o‘sha yerda to‘xtashdi.</div>
  <div id="18"><sup><a href="https://www.kitobook.com/compare/book/10/15/18/" title="сравнение переводов, параллельные ссылки">18</a></sup> Shohning hamma lashkari, Xaretlik va Palatlik hamma qo‘riqchilar, Gat shahridan unga ergashib kelgan olti yuzta odam shohning oldidan o‘tdi.</div>
  <div id="19"><sup><a href="https://www.kitobook.com/compare/book/10/15/19/" title="сравнение переводов, параллельные ссылки">19</a></sup> Shoh Gatlik lashkarboshi Etxayga: — Nimaga sen biz bilan kelyapsan? — dedi. — Orqangga qayt, kim shoh bo‘lsa, o‘sha shoh bilan qol, chunki sen vatanidan quvilgan bir begonasan.</div>
  <div id="20"><sup><a href="https://www.kitobook.com/compare/book/10/15/20/" title="сравнение переводов, параллельные ссылки">20</a></sup> Sen kechagina kelding. Men esa bugun qayerga borishimni o‘zim bilmayman–u, seni birga olib ketib sarson qilaymi? Qani, birodarlaring bilan orqaga qayt. Xudo marhamatini va sadoqatini sendan darig‘ tutmasin!</div>
  <div id="21"><sup><a href="https://www.kitobook.com/compare/book/10/15/21/" title="сравнение переводов, параллельные ссылки">21</a></sup> Etxay shohga shunday javob berdi: — Shoh hazratlari! Xudo haqi, xoh hayot uchun bo‘lsin, xoh o‘lim uchun bo‘lsin, siz qayerda bo‘lsangiz, men, qulingiz ham, o‘sha yerda bo‘laman.</div>
  <div id="22"><sup><a href="https://www.kitobook.com/compare/book/10/15/22/" title="сравнение переводов, параллельные ссылки">22</a></sup> — Bo‘pti, men bilan yuraver, — dedi Dovud Etxayga. Shundan keyin Gatlik Etxay, uning yonidagi hamma odamlari, bola–chaqalari bilan, Dovudning yonidan o‘tib yo‘lda davom etdilar.</div>
  <div id="23"><sup><a href="https://www.kitobook.com/compare/book/10/15/23/" title="сравнение переводов, параллельные ссылки">23</a></sup> Xalq yo‘lda davom etarkan, atrofda el–yurt zor–zor yig‘lab faryod chekardi. Shoh Qidron soyligini bosib o‘tdi. Xalq sahroga boradigan yo‘l bo‘ylab ketardi.</div>
  <div id="24"><sup><a href="https://www.kitobook.com/compare/book/10/15/24/" title="сравнение переводов, параллельные ссылки">24</a></sup> Ruhoniy Zodo‘x bilan Xudoning ahd sandig‘ini ko‘tarib borayotgan levilar, ruhoniy Abuatar ham shu yerda jam bo‘lgan edilar. Ular Xudoning sandig‘ini yerga qo‘yib, xalq shahardan chiqib bo‘lguncha kutib turishdi.</div>
  <div id="25"><sup><a href="https://www.kitobook.com/compare/book/10/15/25/" title="сравнение переводов, параллельные ссылки">25</a></sup> Bir payt shoh Zodo‘xga dedi: — Xudoning sandig‘ini shaharga qaytarib olib bor. Agar Egam mendan rozi bo‘lsa, meni qaytarsin, sandiq turadigan joyni va sandiqni menga yana ko‘rsatsin.</div>
  <div id="26"><sup><a href="https://www.kitobook.com/compare/book/10/15/26/" title="сравнение переводов, параллельные ссылки">26</a></sup> Ammo Egam: “Sendan rozi emasman”, desa, mayli, Unga nima ma’qul bo‘lsa, shuni qilsin.</div>
  <div id="27"><sup><a href="https://www.kitobook.com/compare/book/10/15/27/" title="сравнение переводов, параллельные ссылки">27</a></sup> Shoh ruhoniy Zodo‘x bilan suhbatini davom ettirdi: — Sen valiy emasmisan?! O‘g‘ling Oximasni va Abuatarning o‘g‘li Yo‘natanni yoningga ol. Abuatar bilan birga shaharga eson–omon qaytib boringlar.</div>
  <div id="28"><sup><a href="https://www.kitobook.com/compare/book/10/15/28/" title="сравнение переводов, параллельные ссылки">28</a></sup> Sizlardan aniq xabar kelmaguncha, men Iordan daryosining kechuvida yashirinib o‘tiraman. Men sahroda ko‘zdan g‘oyib bo‘lgunimcha, Quddusda nima bo‘layotganini bilayin.</div>
  <div id="29"><sup><a href="https://www.kitobook.com/compare/book/10/15/29/" title="сравнение переводов, параллельные ссылки">29</a></sup> Xullas, Zodo‘x bilan Abuatar Xudoning sandig‘ini Quddusga qaytarib olib ketishdi va o‘zlari ham o‘sha yerda qolishdi.</div>
  <div id="30"><sup><a href="https://www.kitobook.com/compare/book/10/15/30/" title="сравнение переводов, параллельные ссылки">30</a></sup> Dovud esa yig‘lay–yig‘lay Zaytun tog‘iga ko‘tarila boshladi. U qayg‘u–alamlardan boshini o‘rab olgan, yalangoyoq, yonidagi hamma odamlar ham boshlarini o‘ragan, yig‘laganlaricha toqqa chiqishardi.</div>
  <div id="31"><sup><a href="https://www.kitobook.com/compare/book/10/15/31/" title="сравнение переводов, параллельные ссылки">31</a></sup> Shu payt kimdir Dovudga: — Maslahatchi Oxito‘fel ham Absalom bilan birga fitna uyushtirganlarning orasida ekan, — deb qoldi. — Ey, Egam! Iltijo qilaman: Oxito‘fel Absalomga ahmoqona maslahat bersin! — dedi Dovud.</div>
  <div id="32"><sup><a href="https://www.kitobook.com/compare/book/10/15/32/" title="сравнение переводов, параллельные ссылки">32</a></sup> Dovud Zaytun tog‘ining tepasidagi Xudoga sajda qilinadigan joyiga chiqib borganda, u yerda Dovudni Orx urug‘idan bo‘lgan Xushay kutib oldi. Xushay ayanchli ahvolda bo‘lib, qayg‘udan kiyimlarini yirtgan, boshiga tuproq sochgan edi.</div>
  <div id="33"><sup><a href="https://www.kitobook.com/compare/book/10/15/33/" title="сравнение переводов, параллельные ссылки">33</a></sup> Dovud unga: — Agar men bilan borsang, menga yuk bo‘lasan, — dedi.</div>
  <div id="34"><sup><a href="https://www.kitobook.com/compare/book/10/15/34/" title="сравнение переводов, параллельные ссылки">34</a></sup> — Sen shaharga qaytib bor, Absalomga: “Ey, shohim, men sizning qulingizman, otangizga oldin qanday itoat etgan bo‘lsam, sizga ham shunday itoat etaman”, deysan. Men uchun Oxito‘felning maslahatini yo‘qqa chiqarasan.</div>
  <div id="35"><sup><a href="https://www.kitobook.com/compare/book/10/15/35/" title="сравнение переводов, параллельные ссылки">35</a></sup> Ruhoniylar Zodo‘x bilan Abuatar o‘sha yerda sening yoningda bo‘lishadi. Shoh saroyida nima eshitsang, ularni xabardor qilib tur.</div>
  <div id="36"><sup><a href="https://www.kitobook.com/compare/book/10/15/36/" title="сравнение переводов, параллельные ссылки">36</a></sup> Zodo‘xning o‘g‘li Oximas bilan Abuatarning o‘g‘li Yo‘natan ham o‘sha yerda. Nimaiki eshitsangizlar, ruhoniylarning o‘g‘illari orqali meni xabardor qilib turasizlar.</div>
  <div id="37"><sup><a href="https://www.kitobook.com/compare/book/10/15/37/" title="сравнение переводов, параллельные ссылки">37</a></sup> Shunday qilib, Dovudning do‘sti Xushay Quddusga keldi. Xuddi shu paytda Absalom ham Quddusga kirayotgan edi.</div>
</div>