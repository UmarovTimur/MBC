<div itemprop="articleBody" class="text">
  <div id="1"><sup><a href="https://www.kitobook.com/compare/book/10/16/1/" title="сравнение переводов, параллельные ссылки">1</a></sup> Dovud Zaytun tog‘ining narigi tomoniga oshib o‘tayotganda, Mefibositning xizmatkori Zibaxga duch kelib qoldi. Zibax egarlangan ikkita eshak ustiga ikki yuzta non, yuz hovuch mayiz, yuz hovuch ho‘l meva va bir mesh sharob yuklab olgan edi.</div>
  <div id="2"><sup><a href="https://www.kitobook.com/compare/book/10/16/2/" title="сравнение переводов, параллельные ссылки">2</a></sup> — Bularni nimaga olib kelding? — deb so‘radi shoh Zibaxdan. — Eshaklarni shohning xonadoni ahli minadi, non bilan ho‘l mevalarni yigitlar yeydi, sharobni esa sahroda toliqib sulayib qolganlar ichadi, — deb javob berdi Zibax.</div>
  <div id="3"><sup><a href="https://www.kitobook.com/compare/book/10/16/3/" title="сравнение переводов, параллельные ссылки">3</a></sup> — Xo‘jayiningning nabirasi qayerda? — so‘radi Dovud. — Mefibosit Quddusda qoldi, — dedi Zibax. — Isroil xalqi bugun bobomning shohligini menga qaytarib beradi, deb o‘ylayapti u.</div>
  <div id="4"><sup><a href="https://www.kitobook.com/compare/book/10/16/4/" title="сравнение переводов, параллельные ссылки">4</a></sup> — Mefibositning hamma narsasi endi seniki, — dedi shoh. — Qulingiz bo‘lay, shoh hazratlari! Tilagim shuki, har doim iltifotingizga sazovor bo‘lay, — dedi Zibax.</div>
  <div id="5"><sup><a href="https://www.kitobook.com/compare/book/10/16/5/" title="сравнение переводов, параллельные ссылки">5</a></sup> Shoh Dovud Boxurimga yetib borganda, Shoul xonadonidan Shimax degan bir odam qarg‘anib o‘rtaga chiqdi. U Gera deganning o‘g‘li edi.</div>
  <div id="6"><sup><a href="https://www.kitobook.com/compare/book/10/16/6/" title="сравнение переводов, параллельные ссылки">6</a></sup> Shohning o‘ng va chap tomonida hamma odamlari, qo‘riqchilari himoya qilib turishardi. Shunga qaramay, Shimax Dovudga va uning a’yonlariga tosh otardi.</div>
  <div id="7"><sup><a href="https://www.kitobook.com/compare/book/10/16/7/" title="сравнение переводов, параллельные ссылки">7</a></sup> Shimax shunday deb haqorat qilar edi: — Yo‘qol, ket, ey, razil odam, sening qo‘ling qon!</div>
  <div id="8"><sup><a href="https://www.kitobook.com/compare/book/10/16/8/" title="сравнение переводов, параллельные ссылки">8</a></sup> Sen Shoulning o‘rniga shoh bo‘lgan eding. Shoul xonadonidan qancha qonlar to‘kkan bo‘lsang, Egam hammasini o‘z boshingga qaytardi, shohlikni o‘g‘ling Absalomga berdi. Qo‘ling qon bo‘lgani uchun, qilmishingga yarasha kulfat tortyapsan.</div>
  <div id="9"><sup><a href="https://www.kitobook.com/compare/book/10/16/9/" title="сравнение переводов, параллельные ссылки">9</a></sup> — Bu o‘lik ko‘ppak nega shoh hazratlarini haqorat qilar ekan? — dedi Zeruya o‘g‘li Abushay Dovudga. — Ijozat bersinlar, borib boshini uzib tashlay.</div>
  <div id="10"><sup><a href="https://www.kitobook.com/compare/book/10/16/10/" title="сравнение переводов, параллельные ссылки">10</a></sup> Lekin shoh: — Bu sizlarga aloqador ish emas, ey, Zeruya o‘g‘illari! — dedi. — Egam unga “Dovudni qarg‘a!” degani uchun, u qarg‘ayotgan bo‘lsa, kim undan: “Nega bunday qilyapsan?” deb so‘ray oladi?!</div>
  <div id="11"><sup><a href="https://www.kitobook.com/compare/book/10/16/11/" title="сравнение переводов, параллельные ссылки">11</a></sup> Keyin Dovud Abushay bilan barcha sipohlarga aytdi: — O‘zimning pushti kamarimdan paydo bo‘lgan o‘g‘lim meni o‘ldirmoqchi bo‘lyapti–yu, Benyamin naslidan bo‘lgan shu odamning qilig‘iga hayron bo‘lyapsizlarmi?! Qo‘yinglar uni, mayli, haqorat qilaversin, chunki unga shunday qil, deb Egam buyurgan.</div>
  <div id="12"><sup><a href="https://www.kitobook.com/compare/book/10/16/12/" title="сравнение переводов, параллельные ссылки">12</a></sup> Balki Egam kulfatlarimni ko‘rib, bugungi haqoratlar evaziga yaxshilik qaytarar.</div>
  <div id="13"><sup><a href="https://www.kitobook.com/compare/book/10/16/13/" title="сравнение переводов, параллельные ссылки">13</a></sup> Dovud odamlari bilan yo‘lida davom etaverdi. Dovudning yon tomonida — qir yonbag‘rida yurib ketayotgan Shimax uni qarg‘ar, tosh otardi.</div>
  <div id="14"><sup><a href="https://www.kitobook.com/compare/book/10/16/14/" title="сравнение переводов, параллельные ссылки">14</a></sup> Shoh va hamrohlari boradigan joylariga yetib kelgunlaricha charchashdi va dam olish uchun to‘xtashdi.</div>
  <div id="15"><sup><a href="https://www.kitobook.com/compare/book/10/16/15/" title="сравнение переводов, параллельные ссылки">15</a></sup> O‘sha paytda Absalom bilan unga ergashgan Isroil xalqi Quddusga kirdilar. Maslahatchi Oxito‘fel ham Absalom bilan birga edi.</div>
  <div id="16"><sup><a href="https://www.kitobook.com/compare/book/10/16/16/" title="сравнение переводов, параллельные ссылки">16</a></sup> Dovudning do‘sti, Orx urug‘idan Xushay Absalomning yoniga borib: — Shohimizning umri uzoq bo‘lsin! Shohimizning umri uzoq bo‘lsin! — deb hayqirdi.</div>
  <div id="17"><sup><a href="https://www.kitobook.com/compare/book/10/16/17/" title="сравнение переводов, параллельные ссылки">17</a></sup> Absalom Xushayga: — Do‘stingga sadoqating shumi? Nimaga do‘sting bilan ketmading? — deb so‘radi.</div>
  <div id="18"><sup><a href="https://www.kitobook.com/compare/book/10/16/18/" title="сравнение переводов, параллельные ссылки">18</a></sup> — Nega ketar ekanman?! — dedi Xushay. — Men Egam va mana bu xalq, qolaversa, butun Isroil xalqi tanlagan odamni yoqlayman, o‘sha odamning yonida bo‘laman.</div>
  <div id="19"><sup><a href="https://www.kitobook.com/compare/book/10/16/19/" title="сравнение переводов, параллельные ссылки">19</a></sup> Ha, men Dovudning o‘g‘li Absalomdan boshqa yana kimga ham xizmat qilardim?! Otangga qanday xizmat qilgan bo‘lsam, senga ham shunday xizmat qilaman.</div>
  <div id="20"><sup><a href="https://www.kitobook.com/compare/book/10/16/20/" title="сравнение переводов, параллельные ссылки">20</a></sup> Shunda Absalom Oxito‘felga qarab: — Nima qilaylik, bizga maslahat ber–chi, — dedi.</div>
  <div id="21"><sup><a href="https://www.kitobook.com/compare/book/10/16/21/" title="сравнение переводов, параллельные ссылки">21</a></sup> Oxito‘fel shunday maslahat berdi: — Otang, saroyga qarab turasizlar, deb kanizaklarini qoldirib ketgan edi. O‘sha kanizaklarning oldiga kir. Shunda sen otangni ochiqchasiga sharmanda qilganingni Isroil xalqi eshitadi. Seni qo‘llab–quvvatlagan odamlarning qarori yanada qat’iy bo‘ladi.</div>
  <div id="22"><sup><a href="https://www.kitobook.com/compare/book/10/16/22/" title="сравнение переводов, параллельные ссылки">22</a></sup> Saroy tomida Absalom uchun bir chodir qurishdi. Absalom esa jamiki Isroil xalqining ko‘zi oldida otasining kanizaklari oldiga kirdi.</div>
  <div id="23"><sup><a href="https://www.kitobook.com/compare/book/10/16/23/" title="сравнение переводов, параллельные ссылки">23</a></sup> O‘sha paytlari Oxito‘felning aytgan so‘zlari shunchalik dono ediki, xuddi to‘ppa–to‘g‘ri Xudodan kelganday tuyulardi. Shuning uchun, Absalom ham, Dovud qilganiday, Oxito‘felning hamma maslahatini so‘zsiz qabul qilardi.</div>
</div>