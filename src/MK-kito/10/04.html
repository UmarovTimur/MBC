<div itemprop="articleBody" class="text">
  <div id="1"><sup><a href="https://www.kitobook.com/compare/book/10/04/1/" title="сравнение переводов, параллельные ссылки">1</a></sup> Ishbosit Abnurning Xevronda o‘ldirilganini eshitdi–yu, bo‘shashib qoldi. Butun Isroil xalqi vahimaga tushdi.</div>
  <div id="2"><sup><a href="https://www.kitobook.com/compare/book/10/04/2/" title="сравнение переводов, параллельные ссылки">2</a></sup> Ishbositning xizmatida Banax va Raxav degan ikkita odam bor edi, ular bosqinchi to‘dalar sardori edilar. O‘zlari Bero‘t shahridan bo‘lib, Benyamin qabilasidan Rimmon deganning o‘g‘illari edi. Bero‘t shahri u vaqtda Benyamin hududiga kirardi.</div>
  <div id="3"><sup><a href="https://www.kitobook.com/compare/book/10/04/3/" title="сравнение переводов, параллельные ссылки">3</a></sup> Bero‘t aholisi Gitayim shahriga qochib ketgan edi. O‘shandan buyon ular kelgindi bo‘lib o‘sha yerda yashaydilar.</div>
  <div id="4"><sup><a href="https://www.kitobook.com/compare/book/10/04/4/" title="сравнение переводов, параллельные ссылки">4</a></sup> Shoulning naslidan Mefibosit degan ikkala oyog‘i ham nogiron bola bor edi. U Yo‘natanning o‘g‘li edi. “Shoul bilan Yo‘natan halok bo‘ldi”, deb Yizril shahridan xabar kelganda, Mefibosit besh yoshda edi. Enagasi, bolani olib qochaman, deb shosha–pisha ketayotganda, bolani qo‘lidan tushirib yuborgan, bola esa nogiron bo‘lib qolgan edi.</div>
  <div id="5"><sup><a href="https://www.kitobook.com/compare/book/10/04/5/" title="сравнение переводов, параллельные ссылки">5</a></sup> Bir kuni Raxav bilan Banax kun rosa qizigan paytda Ishbositning uyiga kelishdi. Tush payti, Ishbosit o‘zining xonasida uxlayotgan ekan.</div>
  <div id="6"><sup><a href="https://www.kitobook.com/compare/book/10/04/6/" title="сравнение переводов, параллельные ссылки">6</a></sup> -</div>
  <div id="7"><sup><a href="https://www.kitobook.com/compare/book/10/04/7/" title="сравнение переводов, параллельные ссылки">7</a></sup> Ikkala aka–uka bug‘doy olish bahonasida uyga kirishdi. Uyga kirganlari zahoti, Ishbositning qorniga xanjar urib, uni o‘ldirdilar. So‘ng uning boshini kesib olib ketdilar. Raxav bilan Banax tun bo‘yi Iordan vodiysi bo‘ylab yurishdi.</div>
  <div id="8"><sup><a href="https://www.kitobook.com/compare/book/10/04/8/" title="сравнение переводов, параллельные ссылки">8</a></sup> Ular Ishbositning boshini Xevronga — shoh Dovudga olib kelishib, unga shunday deyishdi: — Mana sizni o‘ldirmoqchi bo‘lgan g‘animingiz Shoulning o‘g‘li Ishbositning boshi! Egamiz bugun Shouldan va uning xonadonidan shoh janoblari uchun o‘ch oldi.</div>
  <div id="9"><sup><a href="https://www.kitobook.com/compare/book/10/04/9/" title="сравнение переводов, параллельные ссылки">9</a></sup> Biroq Dovud Raxav bilan ukasi Banaxga shunday dedi: — Jonimni har turli balo–qazolardan asragan Xudo shohid!</div>
  <div id="10"><sup><a href="https://www.kitobook.com/compare/book/10/04/10/" title="сравнение переводов, параллельные ссылки">10</a></sup> Shoulning o‘limini bittasi o‘zicha xushxabar deb olib kelgan edi. O‘sha odamni ushlab, Zixlaxda o‘ldirtirgan edim. Uning mukofoti shu bo‘lgan edi!</div>
  <div id="11"><sup><a href="https://www.kitobook.com/compare/book/10/04/11/" title="сравнение переводов, параллельные ссылки">11</a></sup> Aybsiz odamni o‘zining uyida, to‘shagida o‘ldirgan yovuz kimsalarning o‘ldirilishi ham shubhasizdir! Hoziroq sizlardan uning xunini talab qilib, butunlay quritib yubormasammi?!</div>
  <div id="12"><sup><a href="https://www.kitobook.com/compare/book/10/04/12/" title="сравнение переводов, параллельные ссылки">12</a></sup> Dovud yigitlariga farmon bergan edi, ular ikkala aka–ukani o‘ldirishdi. So‘ng qo‘l– oyoqlarini kesib tashlab, jasadlarini Xevrondagi hovuz bo‘yidagi tik o‘rnatilgan xodalarning uchlariga qoqishdi. Ishbositning boshini Abnurning Xevrondagi xilxonasiga olib borib dafn qilishdi.</div>
</div>