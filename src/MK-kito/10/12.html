<div itemprop="articleBody" class="text">
  <div id="1"><sup><a href="https://www.kitobook.com/compare/book/10/12/1/" title="сравнение переводов, параллельные ссылки">1</a></sup> Egamiz payg‘ambar Natanni Dovudning huzuriga jo‘natdi. Natan Dovudning huzuriga kelib gap ochdi: — Bir shaharda ikki odam yashar ekan. O‘sha odamlardan biri boy, boshqasi kambag‘al ekan.</div>
  <div id="2"><sup><a href="https://www.kitobook.com/compare/book/10/12/2/" title="сравнение переводов, параллельные ссылки">2</a></sup> Boyning juda ko‘p mol–qo‘ylari bor ekan.</div>
  <div id="3"><sup><a href="https://www.kitobook.com/compare/book/10/12/3/" title="сравнение переводов, параллельные ссылки">3</a></sup> Kambag‘alning esa bittagina sotib olib boqayotgan sovliq qo‘zichoqdan boshqa hech narsasi yo‘q ekan. Qo‘zichoq kambag‘al odamning uyida bolalar bilan birga katta bo‘layotgan ekan. Qo‘zichoq uning taomidan yeb, idishidan suv ichar, qo‘ynida uxlarkan. Qisqasi, qo‘zichoq o‘sha odamning qiziday ekan.</div>
  <div id="4"><sup><a href="https://www.kitobook.com/compare/book/10/12/4/" title="сравнение переводов, параллельные ссылки">4</a></sup> Bir kuni boy odamning uyiga bir yo‘lovchi tashrif buyuribdi. Boy mehmonga taom hozirlash uchun o‘zining mol– qo‘ylaridan bittasini ham ko‘zi qiymabdi–da, kambag‘alning qo‘zisini so‘yib, mehmonga taom hozirlabdi.</div>
  <div id="5"><sup><a href="https://www.kitobook.com/compare/book/10/12/5/" title="сравнение переводов, параллельные ссылки">5</a></sup> Dovud boy odamning ishidan qattiq g‘azablandi: — Xudo shohid! Shunday ish qilgan odam o‘limga loyiqdir! — dedi Natanga.</div>
  <div id="6"><sup><a href="https://www.kitobook.com/compare/book/10/12/6/" title="сравнение переводов, параллельные ссылки">6</a></sup> — Bag‘ritoshlik qilib, shunday ish qilgani uchun u qo‘zichoq evaziga to‘rtta qo‘y to‘lashi lozim.</div>
  <div id="7"><sup><a href="https://www.kitobook.com/compare/book/10/12/7/" title="сравнение переводов, параллельные ссылки">7</a></sup> Shu gapdan keyin Natan Dovudga: — O‘sha odam sensan! — dedi. — Isroil xalqining Xudosi — Egam shunday aytmoqda: “Men senga moy surtib tanlab Isroilga shoh qildim, Shoulning qo‘lidan xalos etdim.</div>
  <div id="8"><sup><a href="https://www.kitobook.com/compare/book/10/12/8/" title="сравнение переводов, параллельные ссылки">8</a></sup> Senga xo‘jayiningning xonadonini in’om qildim, xotinlarini qo‘yningga solib qo‘ydim. Isroil va Yahudo xalqini senga berdim. Agar bular oz bo‘lsa edi, yana nimalarni bermasdim!</div>
  <div id="9"><sup><a href="https://www.kitobook.com/compare/book/10/12/9/" title="сравнение переводов, параллельные ссылки">9</a></sup> Nega Mening oldimda qabihlik qilib, so‘zimni pisand qilmading? Xet xalqidan bo‘lgan Uriyoni o‘ldirding, ha, Ommonlarning qilichi bilan jonini olding. Xotinini esa tortib olding.</div>
  <div id="10"><sup><a href="https://www.kitobook.com/compare/book/10/12/10/" title="сравнение переводов, параллельные ссылки">10</a></sup> Meni pisand qilmaganing uchun, Uriyoning xotinini tortib olganing uchun, bundan buyon qilich sening xonadoningga doim xavf solib turadi.”</div>
  <div id="11"><sup><a href="https://www.kitobook.com/compare/book/10/12/11/" title="сравнение переводов, параллельные ссылки">11</a></sup> Egam shunday aytmoqda: “O‘zingning xonadoningdan o‘zingga yomonlik keltiraman. Ko‘z o‘ngingda xotinlaringni yaqinlaringdan biriga beraman. O‘sha yaqining kuppa–kunduzi xotinlaringning qo‘yniga kiradi.</div>
  <div id="12"><sup><a href="https://www.kitobook.com/compare/book/10/12/12/" title="сравнение переводов, параллельные ссылки">12</a></sup> Ha, sen bu ishni yashirincha qilding, Men esa, butun Isroil xalqi ko‘rsin, deb kuppa–kunduzi qilaman.”</div>
  <div id="13"><sup><a href="https://www.kitobook.com/compare/book/10/12/13/" title="сравнение переводов, параллельные ссылки">13</a></sup> — Egam oldida gunoh qildim! — dedi Dovud Natanga. — Egam gunohingdan o‘tdi, o‘lmaysan, — dedi Natan.</div>
  <div id="14"><sup><a href="https://www.kitobook.com/compare/book/10/12/14/" title="сравнение переводов, параллельные ссылки">14</a></sup> — Biroq sen shu ishni qilib, Egamizni mensimaganliging uchun, tug‘ilgan bolang nobud bo‘ladi.</div>
  <div id="15"><sup><a href="https://www.kitobook.com/compare/book/10/12/15/" title="сравнение переводов, параллельные ссылки">15</a></sup> Natan shu gaplarni aytib, uyiga ketdi. Dovud Uriyoning xotinidan farzand ko‘rgan edi. Egamiz esa o‘sha bolani og‘ir xastalikka mubtalo qildi.</div>
  <div id="16"><sup><a href="https://www.kitobook.com/compare/book/10/12/16/" title="сравнение переводов, параллельные ссылки">16</a></sup> Dovud o‘g‘li uchun Xudoga iltijo qilib, ro‘za tutdi, uyiga borib kechalari ko‘kragini zaxga berib yotaverdi.</div>
  <div id="17"><sup><a href="https://www.kitobook.com/compare/book/10/12/17/" title="сравнение переводов, параллельные ссылки">17</a></sup> Saroy oqsoqollari uni yerdan turg‘izmoqchi bo‘lishsa ham, Dovud turmadi, ular bilan birga taom ham yemadi.</div>
  <div id="18"><sup><a href="https://www.kitobook.com/compare/book/10/12/18/" title="сравнение переводов, параллельные ссылки">18</a></sup> Yettinchi kuni bola olamdan o‘tdi. A’yonlar, bolangiz olamdan o‘tdi, deb xabar berishga qo‘rqishdi. “Bola tirik paytida, biz shoh bilan suhbatlashdik, ammo u bizning gapimizga quloq solmadi”, deyishdi o‘zaro. “Bolangiz vafot etdi, deb shohga qanday aytamiz? U o‘zini o‘zi biror narsa qilib qo‘yishi mumkin.”</div>
  <div id="19"><sup><a href="https://www.kitobook.com/compare/book/10/12/19/" title="сравнение переводов, параллельные ссылки">19</a></sup> Dovud a’yonlarining o‘zaro shivir–shivir qilayotganlarini eshitib, bolasining nobud bo‘lganini bildi. — Bolam nobud bo‘ldimi? — deb so‘radi ulardan. — Ha, nobud bo‘ldi, — deyishdi a’yonlar.</div>
  <div id="20"><sup><a href="https://www.kitobook.com/compare/book/10/12/20/" title="сравнение переводов, параллельные ссылки">20</a></sup> Shundan keyin Dovud yerdan turdi. Yuvinib, xushbo‘y moy surtdi va kiyimlarini almashtirdi. Egamizning uyiga borib, sajda qildi. So‘ng uyiga qaytib kelib: — Menga taom keltiringlar, — deb buyurdi. Dovud oldiga qo‘yilgan taomni yedi.</div>
  <div id="21"><sup><a href="https://www.kitobook.com/compare/book/10/12/21/" title="сравнение переводов, параллельные ссылки">21</a></sup> Shunda a’yonlari so‘rashdi: — Nimaga bunday qilyapsiz? Bola tirikligida ro‘za tutdingiz, yig‘ladingiz, u nobud bo‘lgandan so‘ng esa, o‘rningizdan turdingiz, taom yedingiz.</div>
  <div id="22"><sup><a href="https://www.kitobook.com/compare/book/10/12/22/" title="сравнение переводов, параллельные ссылки">22</a></sup> Dovud shunday javob berdi: — Ha, bolam tirikligida ro‘za tutdim, yig‘ladim. Kim biladi, Egam menga shafqat qilar, bolam tirik qolar, deb o‘ylagan edim,</div>
  <div id="23"><sup><a href="https://www.kitobook.com/compare/book/10/12/23/" title="сравнение переводов, параллельные ссылки">23</a></sup> lekin endi bolam nobud bo‘ldi. Shunday bo‘lgach, nega ro‘za tutayin?! Bolani qaytarib olib kela olarmidim?! Men uning yoniga boraman, lekin u mening oldimga qaytib kelmaydi.</div>
  <div id="24"><sup><a href="https://www.kitobook.com/compare/book/10/12/24/" title="сравнение переводов, параллельные ссылки">24</a></sup> Dovud xotini Botshevaga tasalli berdi, qo‘yniga kirib, u bilan qovushdi. Botsheva bir o‘g‘il tug‘di. Dovud bolaga Sulaymon deb ism qo‘ydi. Egamiz ham bolani yaxshi ko‘rib suydi</div>
  <div id="25"><sup><a href="https://www.kitobook.com/compare/book/10/12/25/" title="сравнение переводов, параллельные ссылки">25</a></sup> va bu haqda Natan payg‘ambar orqali xabar berdi. Egamiz bolani sevgani uchun, Natan unga Yodidayo deb ism qo‘ydi.</div>
  <div id="26"><sup><a href="https://www.kitobook.com/compare/book/10/12/26/" title="сравнение переводов, параллельные ссылки">26</a></sup> Bu paytda Yo‘ab Ommonlarning Rabba shahriga hujumni davom ettiraverdi. Nihoyat, shaharning shoh saroyi joylashgan qal’asini bosib oldi.</div>
  <div id="27"><sup><a href="https://www.kitobook.com/compare/book/10/12/27/" title="сравнение переводов, параллельные ссылки">27</a></sup> Keyin Dovudga choparlar orqali shunday xabar jo‘natdi: “Rabba shahriga hujum qilib, hovuzni qo‘lga kiritdim.</div>
  <div id="28"><sup><a href="https://www.kitobook.com/compare/book/10/12/28/" title="сравнение переводов, параллельные ссылки">28</a></sup> Endi qolgan sipohni boshlab keling, shaharni siz o‘rab, bosib oling, toki shaharni men qo‘lga kiritgan bo‘lmayin, aks holda shaharni Yo‘ab olgan deb aytib yurishadi.”</div>
  <div id="29"><sup><a href="https://www.kitobook.com/compare/book/10/12/29/" title="сравнение переводов, параллельные ссылки">29</a></sup> Dovud hamma sipohlarini to‘plab, Rabba shahriga yo‘l oldi. Shaharga hujum qilib, qo‘lga kiritdi.</div>
  <div id="30"><sup><a href="https://www.kitobook.com/compare/book/10/12/30/" title="сравнение переводов, параллельные ссылки">30</a></sup> Dovud ularning shohi boshidagi tojni ham oldi. Qimmatbaho tosh bilan bezatilgan, og‘irligi ikki pud keladigan oltin toj Dovudning boshiga qo‘ndi. Dovud shahardan katta miqdorda o‘lja yig‘di.</div>
  <div id="31"><sup><a href="https://www.kitobook.com/compare/book/10/12/31/" title="сравнение переводов, параллельные ссылки">31</a></sup> U shahar aholisini arra, cho‘kich va bolta bilan qilinadigan ishlarga, g‘isht tayyorlashga majbur qildi. Dovud Ommon shaharlarining hammasida shu usulni qo‘lladi. Shundan keyin u hamma lashkarini boshlab, Quddusga qaytib ketdi.</div>
</div>