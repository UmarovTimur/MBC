<div itemprop="articleBody" class="text">
  <div id="1"><sup><a href="https://www.kitobook.com/compare/book/10/11/1/" title="сравнение переводов, параллельные ссылки">1</a></sup> Bahor boshlanib, shohlar urushga ketadigan payt ham bo‘ldi. Dovud lashkarboshilariga va butun Isroil qo‘shiniga Yo‘abni bosh qilib, urushga yubordi. Ular Ommon lashkarini yakson qilib, Rabba shahrini qamal qilishdi. Dovudning o‘zi Quddusda qolgan edi.</div>
  <div id="2"><sup><a href="https://www.kitobook.com/compare/book/10/11/2/" title="сравнение переводов, параллельные ссылки">2</a></sup> Bir kuni oqshom payti Dovud yotog‘idan chiqdi–da, saroy tomiga ko‘tarilib shaharni tomosha qila boshladi. Birdan cho‘milayotgan bir ayolni ko‘rib qoldi. Ayol juda go‘zal edi.</div>
  <div id="3"><sup><a href="https://www.kitobook.com/compare/book/10/11/3/" title="сравнение переводов, параллельные ссылки">3</a></sup> Dovud bittasiga: — Borib bil–chi, u kim ekan, — deb jo‘natdi. O‘sha odam qaytib kelib: — U ayol Eliyomning qizi, Xet xalqidan bo‘lgan Uriyoning xotini, ismi Botsheva ekan, — dedi.</div>
  <div id="4"><sup><a href="https://www.kitobook.com/compare/book/10/11/4/" title="сравнение переводов, параллельные ссылки">4</a></sup> Dovud: “Ayolni olib kelinglar”, deb xizmatkorlarini jo‘natdi. Ayolni Dovudning huzuriga olib kelishdi. Ayol hayz ko‘rgan bo‘lib, tozalanish rasm–rusumlarini endi tugatgan ekan. Dovud u bilan birga bo‘ldi. Keyin ayol uyiga qaytdi.</div>
  <div id="5"><sup><a href="https://www.kitobook.com/compare/book/10/11/5/" title="сравнение переводов, параллельные ссылки">5</a></sup> Ayol homilador bo‘lganini bildi va bu haqda Dovudga xabar berdi.</div>
  <div id="6"><sup><a href="https://www.kitobook.com/compare/book/10/11/6/" title="сравнение переводов, параллельные ссылки">6</a></sup> Dovud Yo‘abga, Xet xalqidan bo‘lgan Uriyoni mening oldimga yubor, deb xabar yo‘lladi. Yo‘ab Uriyoni Dovudning oldiga jo‘natdi.</div>
  <div id="7"><sup><a href="https://www.kitobook.com/compare/book/10/11/7/" title="сравнение переводов, параллельные ссылки">7</a></sup> Uriyo kelgandan keyin, Dovud undan Yo‘ab va sipohlarning ahvolini, urushning qanday borayotganini so‘radi.</div>
  <div id="8"><sup><a href="https://www.kitobook.com/compare/book/10/11/8/" title="сравнение переводов, параллельные ссылки">8</a></sup> So‘ng Uriyoga: — Uyingga bor, dam ol, — dedi. Uriyo saroydan chiqqach, shoh uning orqasidan hadyalar jo‘natdi.</div>
  <div id="9"><sup><a href="https://www.kitobook.com/compare/book/10/11/9/" title="сравнение переводов, параллельные ссылки">9</a></sup> Lekin Uriyo uyiga ketmadi, shohning soqchilari bilan birga saroy darvozasi yonida uxlashga qoldi.</div>
  <div id="10"><sup><a href="https://www.kitobook.com/compare/book/10/11/10/" title="сравнение переводов, параллельные ссылки">10</a></sup> Dovudga, Uriyo uyiga ketmabdi, deb xabar yetkazishdi. Dovud Uriyodan: — Sen safardan kelding–ku, nega uyingga bormading? — deb so‘radi.</div>
  <div id="11"><sup><a href="https://www.kitobook.com/compare/book/10/11/11/" title="сравнение переводов, параллельные ссылки">11</a></sup> Uriyo shunday javob berdi: — Xudoning sandig‘i ham, Isroil va Yahudo sipohlari ham chodirlarda qoldi, lashkarboshim Yo‘ab bilan janobi oliylarining odamlari yap– yalang maydonda chodir tikib yotishibdi. Ahvol shunaqaligini bila turib, men yeb–ichish, xotinim bilan birga bo‘lish uchun uyimga borsam yaxshi bo‘lmas. Ont ichib aytamanki, zinhor bunday ish qilmayman.</div>
  <div id="12"><sup><a href="https://www.kitobook.com/compare/book/10/11/12/" title="сравнение переводов, параллельные ссылки">12</a></sup> Shundan keyin Dovud: — Bugun shu yerda qol, ertaga seni jo‘natib yuboraman, — dedi. Uriyo o‘sha kuni Quddusda qoldi.</div>
  <div id="13"><sup><a href="https://www.kitobook.com/compare/book/10/11/13/" title="сравнение переводов, параллельные ссылки">13</a></sup> Ertasiga Dovud Uriyoni yana chaqirib, yedirib–ichirdi. Uriyo mast bo‘lib qoldi. Kech kirgach, Uriyo tag‘in uyiga ketmay, shoh soqchilari yonidagi o‘rnida uxladi.</div>
  <div id="14"><sup><a href="https://www.kitobook.com/compare/book/10/11/14/" title="сравнение переводов, параллельные ссылки">14</a></sup> Ertasiga ertalab Dovud Yo‘abga bir maktub yozib, Uriyo orqali berib yubordi.</div>
  <div id="15"><sup><a href="https://www.kitobook.com/compare/book/10/11/15/" title="сравнение переводов, параллельные ссылки">15</a></sup> Maktubning mazmuni shunday edi: “Uriyoni urush qizigan joyga yuborgin–da, bir o‘zini qoldir, toki u yaralanib halok bo‘lsin.”</div>
  <div id="16"><sup><a href="https://www.kitobook.com/compare/book/10/11/16/" title="сравнение переводов, параллельные ссылки">16</a></sup> Yo‘ab shaharni qurshab olgan edi. Uriyoni g‘animning kuchli lashkari egallagan yerga yubordi.</div>
  <div id="17"><sup><a href="https://www.kitobook.com/compare/book/10/11/17/" title="сравнение переводов, параллельные ссылки">17</a></sup> G‘anim lashkari shahardan chiqib kelib, Yo‘abning sipohlari bilan jang qildi. G‘anim lashkari Dovudning odamlaridan ba’zilarini o‘ldirdi, Xet xalqidan bo‘lgan Uriyo ham o‘ldirildi.</div>
  <div id="18"><sup><a href="https://www.kitobook.com/compare/book/10/11/18/" title="сравнение переводов, параллельные ссылки">18</a></sup> Yo‘ab urushning borishi haqida Dovudga xabar berish uchun bir odamni jo‘natayotib, unga</div>
  <div id="19"><sup><a href="https://www.kitobook.com/compare/book/10/11/19/" title="сравнение переводов, параллельные ссылки">19</a></sup> shunday deb tayinladi: — Sen urushga oid hamma xabarlarni shohga ayt.</div>
  <div id="20"><sup><a href="https://www.kitobook.com/compare/book/10/11/20/" title="сравнение переводов, параллельные ссылки">20</a></sup> Lekin shoh g‘azablanib, senga shunday deb aytib qolishi mumkin: “Ular bilan jang qilish uchun nimaga shaharga bunchalik yaqin bordingizlar? Ular shahar devoridan turib o‘q otishlarini bilmasmidingizlar?</div>
  <div id="21"><sup><a href="https://www.kitobook.com/compare/book/10/11/21/" title="сравнение переводов, параллельные ссылки">21</a></sup> Gido‘nning o‘g‘li Abumalekni kim o‘ldirgan edi? Esingizda yo‘qmi, Tavozda bir ayol Abumalekning ustiga devor tepasidan tegirmon toshini tashlab yuborib o‘ldirgandi–ku! Shunday ekan, nima uchun devorga bunchalik yaqin bordingizlar?” Agar shu gaplarni aytsa, sen: “Qulingiz Uriyo ham o‘ldi”, deysan.</div>
  <div id="22"><sup><a href="https://www.kitobook.com/compare/book/10/11/22/" title="сравнение переводов, параллельные ссылки">22</a></sup> Xabarchi jo‘nab ketdi. Dovudning huzuriga yetib borgach, Yo‘ab nima deb buyurgan bo‘lsa, hammasini oqizmay–tomizmay shohga aytib berdi:</div>
  <div id="23"><sup><a href="https://www.kitobook.com/compare/book/10/11/23/" title="сравнение переводов, параллельные ссылки">23</a></sup> — Ommonlar bizdan ustun keldi, shahardan chiqib biz bilan dashtda jang qildi. Keyin ularni shahar darvozasigacha quvib bordik.</div>
  <div id="24"><sup><a href="https://www.kitobook.com/compare/book/10/11/24/" title="сравнение переводов, параллельные ссылки">24</a></sup> Shu paytda Ommonlarning merganlari shoh hazratlarining odamlarini devordan turib o‘qqa tutishdi. Odamlaringizdan ba’zilari o‘ldi, qulingiz Uriyo ham o‘ldi, — dedi.</div>
  <div id="25"><sup><a href="https://www.kitobook.com/compare/book/10/11/25/" title="сравнение переводов, параллельные ссылки">25</a></sup> — Yo‘abga ayt, — dedi Dovud xabarchiga. — Ro‘y bergan hodisadan uning ko‘ngli cho‘kmasin. Jang qurbonsiz bo‘lmaydi. Shaharga hujumni kuchaytirib, yer bilan yakson qilsin. Shunday deb, unga dalda ber.</div>
  <div id="26"><sup><a href="https://www.kitobook.com/compare/book/10/11/26/" title="сравнение переводов, параллельные ссылки">26</a></sup> Uriyoning xotini erining halok bo‘lganini eshitib, aza tutdi.</div>
  <div id="27"><sup><a href="https://www.kitobook.com/compare/book/10/11/27/" title="сравнение переводов, параллельные ссылки">27</a></sup> Aza muddati tugagach, Dovud ayolni saroyga oldirib keldi. Ayol Dovudga turmushga chiqdi va bir o‘g‘il tug‘di. Biroq Dovudning bu qilig‘i Egamizga ma’qul kelmadi.</div>
</div>