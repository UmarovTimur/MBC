<div itemprop="articleBody" class="text">
  <div id="1"><sup><a href="https://www.kitobook.com/compare/book/10/14/1/" title="сравнение переводов, параллельные ссылки">1</a></sup> Shoh Dovud Absalomni sog‘inayotganini Yo‘ab bildi.</div>
  <div id="2"><sup><a href="https://www.kitobook.com/compare/book/10/14/2/" title="сравнение переводов, параллельные ссылки">2</a></sup> U bittasini Taxuva shahriga yuborib, u yerda yashaydigan bir donishmand ayolni oldirib keldi. Yo‘ab o‘sha ayolga: — Sendan bir iltimosim bor, — dedi. — Motamsaro qiyofaga kirib, azali kiyimlaringni kiyasan. Pardoz qilma, o‘zingni xuddi marhumga anchadan beri aza tutayotgan ayolday ko‘rsat.</div>
  <div id="3"><sup><a href="https://www.kitobook.com/compare/book/10/14/3/" title="сравнение переводов, параллельные ссылки">3</a></sup> Men senga nima aytsam, shoh huzuriga borib, unga yetkazasan. Keyin Yo‘ab ayolga nimalar aytishi lozimligini o‘rgatdi.</div>
  <div id="4"><sup><a href="https://www.kitobook.com/compare/book/10/14/4/" title="сравнение переводов, параллельные ссылки">4</a></sup> Taxuvalik ayol shoh huzuriga yo‘l oldi. Uning huzuriga borib, muk tushib ta’zim qildi–da: — Ey, shohim, yordam bering! — dedi.</div>
  <div id="5"><sup><a href="https://www.kitobook.com/compare/book/10/14/5/" title="сравнение переводов, параллельные ссылки">5</a></sup> — Nima bo‘ldi? — deb so‘radi shoh. — Men bir baxtsiz tul ayolman, — dedi u. — Erim o‘lgan.</div>
  <div id="6"><sup><a href="https://www.kitobook.com/compare/book/10/14/6/" title="сравнение переводов, параллельные ссылки">6</a></sup> Bu cho‘ringizning ikki o‘g‘li bor edi. Ikkovi dalada janjallashib qolishibdi. O‘sha yerda ularni ajratib qo‘yadigan biror kimsa yo‘q ekan, bittasi ikkinchisini urib o‘ldirib qo‘yibdi.</div>
  <div id="7"><sup><a href="https://www.kitobook.com/compare/book/10/14/7/" title="сравнение переводов, параллельные ссылки">7</a></sup> Endi esa butun qavmim bu cho‘ringizga qarshi chiqib: “Birodarini o‘ldirganni bizning qo‘limizga ber, birodarini o‘ldirgani uchun undan qasos olamiz, qotilni o‘ldiramiz, merosxo‘rini yo‘q qilamiz”, deyishyapti, oxirgi umid nishonamdan ham ayirishmoqchi. Agar yana fojia yuz beradigan bo‘lsa, yer yuzida erimning nomini davom ettiradigan biror kimsa qolmaydi–ku.</div>
  <div id="8"><sup><a href="https://www.kitobook.com/compare/book/10/14/8/" title="сравнение переводов, параллельные ссылки">8</a></sup> — Uyingga boraver, — dedi shoh, — men sening foydangga amr beraman.</div>
  <div id="9"><sup><a href="https://www.kitobook.com/compare/book/10/14/9/" title="сравнение переводов, параллельные ссылки">9</a></sup> — Shoh hazratlari, bu voqeaga men va otamning xonadoni aybdor bo‘lsin, — dedi Taxuvalik ayol, — shohim va uning taxti begunoh bo‘lsin.</div>
  <div id="10"><sup><a href="https://www.kitobook.com/compare/book/10/14/10/" title="сравнение переводов, параллельные ссылки">10</a></sup> — Kim senga biror narsa desa, uni mening oldimga boshlab kel. Bir ish qilayinki, o‘sha odam seni boshqa xafa qilmaydigan bo‘lsin, — dedi shoh.</div>
  <div id="11"><sup><a href="https://www.kitobook.com/compare/book/10/14/11/" title="сравнение переводов, параллельные ссылки">11</a></sup> — Bo‘lmasa, shohim o‘zlarining Egasi Xudo nomi bilan ont ichsinlar, toki qasoskorlar yana ziyon–zahmat yetkazmasin, — dedi ayol. — Aks holda, o‘g‘limni o‘ldirib qo‘yishadi. — Xudo shohid! O‘g‘lingning biror tukiga ham zarar yetmaydi, — dedi shoh.</div>
  <div id="12"><sup><a href="https://www.kitobook.com/compare/book/10/14/12/" title="сравнение переводов, параллельные ссылки">12</a></sup> — Endi ijozat bersangiz, bu cho‘ringiz shoh hazratlariga yana bir og‘iz gap aytmoqchi edi, — dedi ayol. — Ayt, — dedi shoh.</div>
  <div id="13"><sup><a href="https://www.kitobook.com/compare/book/10/14/13/" title="сравнение переводов, параллельные ссылки">13</a></sup> Ayol gapini davom ettirdi: — Bo‘lmasa, nima uchun shoh Xudoning xalqiga qarshi bunday nohaqlikni ravo ko‘rayotirlar? Shohim haligi gapi bilan o‘zlarini gunohkor qilganday bo‘ldilar. Chunki, shohim, o‘zingiz quvg‘in qilgan odamni qaytarmayapsiz.</div>
  <div id="14"><sup><a href="https://www.kitobook.com/compare/book/10/14/14/" title="сравнение переводов, параллельные ссылки">14</a></sup> Tuproqqa to‘kilgan suvni qayta yig‘ib bo‘lmaganiday, hammamiz ham olamdan o‘tib ketamiz. Lekin Xudo jonimizni olishni istamaydi. Xudo “Badarg‘a qilingan odam O‘zimdan uzoq ketmasin”, deb yo‘llarini qidiradi.</div>
  <div id="15"><sup><a href="https://www.kitobook.com/compare/book/10/14/15/" title="сравнение переводов, параллельные ссылки">15</a></sup> Odamlar meni qo‘rqitgani uchun, shoh hazratlariga shularni aytib berishga keldim. O‘zimga o‘zim aytdim: “Shohga maslahat solay–chi, balki bu cho‘risining tilagini bajo aylar.</div>
  <div id="16"><sup><a href="https://www.kitobook.com/compare/book/10/14/16/" title="сравнение переводов, параллельные ссылки">16</a></sup> O‘g‘lim bilan meni o‘ldirib, bizni Xudo bergan merosdan mahrum qiladiganning qo‘lidan qutqarishni faqat shoh o‘z zimmasiga olishi mumkin.</div>
  <div id="17"><sup><a href="https://www.kitobook.com/compare/book/10/14/17/" title="сравнение переводов, параллельные ссылки">17</a></sup> Shoh hazratlari o‘z so‘zi bilan meni tinchlantiradilar. Chunki shohim, Xudoning farishtasi kabi, yaxshi–yomon gapni tinglab, ajrim qiladilar.” Egangiz Xudo sizga yor bo‘lsin!</div>
  <div id="18"><sup><a href="https://www.kitobook.com/compare/book/10/14/18/" title="сравнение переводов, параллельные ссылки">18</a></sup> — Sendan bir narsani so‘rayman, lekin mendan hech narsani yashira ko‘rma! — dedi shoh. — So‘rasinlar, shoh hazratlari, — dedi ayol.</div>
  <div id="19"><sup><a href="https://www.kitobook.com/compare/book/10/14/19/" title="сравнение переводов, параллельные ссылки">19</a></sup> — Bu aytganlaringning hammasida Yo‘abning qo‘li bormi? — deb so‘radi shoh. Ayol unga shunday javob berdi: — To‘g‘risi, shoh hazratlari, sizdan hech narsani yashirib bo‘lmas ekan! Ha, bu cho‘ringizga shu gaplarni o‘rgatgan va buyruq bergan — qulingiz Yo‘ab bo‘ladi.</div>
  <div id="20"><sup><a href="https://www.kitobook.com/compare/book/10/14/20/" title="сравнение переводов, параллельные ссылки">20</a></sup> Ha, qulingiz Yo‘ab vaziyatni yaxshilash uchun o‘ylab topdi buni. Shoh hazratlari Xudoning farishtasi kabi donodir, el–yurtda bo‘lib o‘tgan voqealar uning nazaridan chetda qolmaydi.</div>
  <div id="21"><sup><a href="https://www.kitobook.com/compare/book/10/14/21/" title="сравнение переводов, параллельные ссылки">21</a></sup> Shundan keyin shoh Yo‘abga: — Sen istaganingday bo‘la qolsin, bor, anavi yigitni — Absalomni qaytarib kel, — dedi.</div>
  <div id="22"><sup><a href="https://www.kitobook.com/compare/book/10/14/22/" title="сравнение переводов, параллельные ссылки">22</a></sup> Yo‘ab muk tushib ta’zim qildi va: — Ey, shoh hazratlari, bugun men, qulingizning istagini bajo aylab, menga iltifot ko‘rsatayotganingizni bilib turibman, — deb shohni maqtadi.</div>
  <div id="23"><sup><a href="https://www.kitobook.com/compare/book/10/14/23/" title="сравнение переводов, параллельные ссылки">23</a></sup> Shundan keyin Yo‘ab Gashurga borib, Absalomni Quddusga olib keldi.</div>
  <div id="24"><sup><a href="https://www.kitobook.com/compare/book/10/14/24/" title="сравнение переводов, параллельные ссылки">24</a></sup> Lekin shoh: “Absalom uyiga borsin, mening huzurimga kelmasin”, deb amr berdi. Shuning uchun Absalom shohni ko‘ra olmay, uyiga ketdi.</div>
  <div id="25"><sup><a href="https://www.kitobook.com/compare/book/10/14/25/" title="сравнение переводов, параллельные ссылки">25</a></sup> Butun Isroilda Absalom kabi chiroyli, kelishgan odam yo‘q edi. U boshdan–tirnog‘igacha benuqson edi.</div>
  <div id="26"><sup><a href="https://www.kitobook.com/compare/book/10/14/26/" title="сравнение переводов, параллельные ссылки">26</a></sup> Sochini ko‘tarib yurish og‘irlik qilgani uchun har yil oldirardi. Oldirgan sochini tortib ko‘rganda, sochining og‘irligi shohlikdagi o‘lchov bo‘yicha besh yuz misqol chiqardi.</div>
  <div id="27"><sup><a href="https://www.kitobook.com/compare/book/10/14/27/" title="сравнение переводов, параллельные ссылки">27</a></sup> Absalomning uch o‘g‘li va Tamara degan go‘zal bir qizi bor edi.</div>
  <div id="28"><sup><a href="https://www.kitobook.com/compare/book/10/14/28/" title="сравнение переводов, параллельные ссылки">28</a></sup> Absalom Quddusda ikki yil turdi. Lekin shu vaqt davomida shohni ko‘ra olmadi.</div>
  <div id="29"><sup><a href="https://www.kitobook.com/compare/book/10/14/29/" title="сравнение переводов, параллельные ссылки">29</a></sup> Nihoyat, Yo‘abni shoh huzuriga jo‘natmoqchi bo‘lib, bu haqda unga xabar berdi. Ammo Yo‘ab Absalomnikiga kelishni istamadi. Absalom ikkinchi marta xabar yubordi. Yo‘ab yana kelmadi.</div>
  <div id="30"><sup><a href="https://www.kitobook.com/compare/book/10/14/30/" title="сравнение переводов, параллельные ссылки">30</a></sup> Shunda Absalom xizmatkorlariga: — Ko‘ryapsizlarmi, Yo‘abning arpa dalasi menikiga yondosh. Boringlar, uning arpasiga o‘t qo‘yinglar, — dedi. Xizmatkorlar borib, Yo‘abning arpasiga o‘t qo‘yishdi.</div>
  <div id="31"><sup><a href="https://www.kitobook.com/compare/book/10/14/31/" title="сравнение переводов, параллельные ссылки">31</a></sup> Shunda Yo‘ab Absalomning uyiga bordi. — Nimaga xizmatkorlaring dalamga o‘t qo‘ydi? — dedi.</div>
  <div id="32"><sup><a href="https://www.kitobook.com/compare/book/10/14/32/" title="сравнение переводов, параллельные ссылки">32</a></sup> Absalom unga shunday javob berdi: — Senga, menikiga kel, seni shoh huzuriga jo‘nataman, deb xabar bergan edim. Sen orqali shohga: “Gashurdan nega keldim? Qaytanga o‘sha yerda qolganimda, menga yaxshiroq bo‘lardi”, degan gaplarni yetkazmoqchi edim. Endi shoh huzuriga boray. Agar mening aybim bo‘lsa, o‘ldirsin.</div>
  <div id="33"><sup><a href="https://www.kitobook.com/compare/book/10/14/33/" title="сравнение переводов, параллельные ссылки">33</a></sup> Shundan so‘ng Yo‘ab shoh huzuriga borib, Absalomning aytganlarini unga yetkazdi. Shoh Absalomni chaqirtirdi. Absalom shoh huzuriga kela solib, muk tushib ta’zim qildi. Shoh Absalomni o‘pdi.</div>
</div>