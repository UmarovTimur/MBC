<div itemprop="articleBody" class="text">
  <div id="1"><sup><a href="https://www.kitobook.com/compare/book/10/17/1/" title="сравнение переводов, параллельные ссылки">1</a></sup> Oxito‘fel Absalomga shunday dedi: — Ijozat bersang, o‘n ikki ming kishini tanlab olaman, shu bugunoq kechasi otlanib, Dovudning orqasidan tushaman.</div>
  <div id="2"><sup><a href="https://www.kitobook.com/compare/book/10/17/2/" title="сравнение переводов, параллельные ссылки">2</a></sup> Dovud charchagan, holdan toygan, unga hujum qilib qo‘rqitsam, yonidagilarning hammasi qochib ketadi. Men faqat shoh Dovudni o‘ldiraman, xolos.</div>
  <div id="3"><sup><a href="https://www.kitobook.com/compare/book/10/17/3/" title="сравнение переводов, параллельные ссылки">3</a></sup> Keyin jamiki xalqni sening ixtiyoringga qaytarib olib kelaman. O‘zing qidirayotgan odamni topib o‘ldirsang bo‘ldi — hamma senga bosh egadi, butun xalq tinchiydi.</div>
  <div id="4"><sup><a href="https://www.kitobook.com/compare/book/10/17/4/" title="сравнение переводов, параллельные ссылки">4</a></sup> Bu maslahat Absalomga ham, jamiki Isroil oqsoqollariga ham ma’qul keldi.</div>
  <div id="5"><sup><a href="https://www.kitobook.com/compare/book/10/17/5/" title="сравнение переводов, параллельные ссылки">5</a></sup> — Orx urug‘idan bo‘lgan Xushay bor–ku, uni ham chaqirib kelinglar, — dedi Absalom, — u nimalar der ekan, eshitaylik–chi.</div>
  <div id="6"><sup><a href="https://www.kitobook.com/compare/book/10/17/6/" title="сравнение переводов, параллельные ссылки">6</a></sup> Xushay keldi. — Oxito‘fel shunday–shunday maslahat berdi, — dedi Absalom. — Uning maslahatiga amal qilsak bo‘ladimi? Bo‘lmasa, sen maslahat ber.</div>
  <div id="7"><sup><a href="https://www.kitobook.com/compare/book/10/17/7/" title="сравнение переводов, параллельные ссылки">7</a></sup> — Oxito‘felning bu safargi maslahati yaxshi emas, — dedi Xushay Absalomga.</div>
  <div id="8"><sup><a href="https://www.kitobook.com/compare/book/10/17/8/" title="сравнение переводов, параллельные ссылки">8</a></sup> — Otang Dovud bilan uning odamlari mohir jangchilar ekanligini bilasan. Ular dashtda bolalaridan ayrilgan ayiqday g‘azabga minganlar. Otang tajribali jangchi, tunni lashkar yonida o‘tkazmaydi.</div>
  <div id="9"><sup><a href="https://www.kitobook.com/compare/book/10/17/9/" title="сравнение переводов, параллельные ссылки">9</a></sup> Shu paytda u birorta g‘orda yoki boshqa bir joyda yashirinib yuribdi. U Absalomning odamlaridan ba’zilarini birinchi hujumdayoq halok qilganda, bu haqda eshitgan har bir odam: “Absalomga ergashganlar tor–mor bo‘ldi”, deydi.</div>
  <div id="10"><sup><a href="https://www.kitobook.com/compare/book/10/17/10/" title="сравнение переводов, параллельные ссылки">10</a></sup> U paytda hatto sher yurakli bahodir yigitlar ham qo‘rquvga tushadi. Chunki Isroildagi har bir odam otangning jasurligini, jangchilarining ham botirligini bilishadi.</div>
  <div id="11"><sup><a href="https://www.kitobook.com/compare/book/10/17/11/" title="сравнение переводов, параллельные ссылки">11</a></sup> Senga maslahatim shu: Dandan Bershevagacha cho‘zilgan joylardagi butun Isroil lashkari atrofingga to‘plansin. Axir, Isroil xalqi dengiz qirg‘og‘idagi qum singari son–sanoqsiz–ku! Ularni sen o‘zing jangga boshla.</div>
  <div id="12"><sup><a href="https://www.kitobook.com/compare/book/10/17/12/" title="сравнение переводов, параллельные ссылки">12</a></sup> Dovud qayerda yashirinib yurgan bo‘lsa ham, unga qarshi yurish qilamiz, butun yer yuzini shudring qoplaganiday, biz ham uning ustiga bostirib boramiz. Dovudni ham, yonidagilarning ham birortasini tirik qoldirmaymiz.</div>
  <div id="13"><sup><a href="https://www.kitobook.com/compare/book/10/17/13/" title="сравнение переводов, параллельные ссылки">13</a></sup> Agar u biror shahardan boshpana topsa, hamma Isroil odamlari arqon olib, o‘sha shaharga kelishadi. Shaharni ag‘darib, biror dona toshini ham qoldirmay, soylikka tortib tushiramiz.</div>
  <div id="14"><sup><a href="https://www.kitobook.com/compare/book/10/17/14/" title="сравнение переводов, параллельные ссылки">14</a></sup> Absalomga qo‘shilib hamma bir og‘izdan: — Orx urug‘idan bo‘lgan Xushayning maslahati Oxito‘felning maslahatidan ancha ma’nili, — deyishdi. Sababi, Egamiz Absalomni kulfatga duchor qilish niyatida Oxito‘felning yaxshi maslahatini behudaga chiqarishni mo‘ljallab qo‘ygan edi.</div>
  <div id="15"><sup><a href="https://www.kitobook.com/compare/book/10/17/15/" title="сравнение переводов, параллельные ссылки">15</a></sup> Xushay ruhoniylar Zodo‘x bilan Abuatarga shunday dedi: — Oxito‘fel Absalomga va Isroil oqsoqollariga unday maslahat berdi, men esa boshqacha maslahat berdim.</div>
  <div id="16"><sup><a href="https://www.kitobook.com/compare/book/10/17/16/" title="сравнение переводов, параллельные ссылки">16</a></sup> Sizlar hoziroq shu xabarni Dovudga yetkazinglar: bu kecha qirda — daryoning kechuvida tunamasin, hoziroq narigi qirg‘oqqa o‘taversin. Bo‘lmasa, shohning o‘zi ham, yonidagi odamlari ham qirilib ketadi.</div>
  <div id="17"><sup><a href="https://www.kitobook.com/compare/book/10/17/17/" title="сравнение переводов, параллельные ссылки">17</a></sup> Bu paytda Abuatar o‘g‘li Yo‘natan bilan Zodo‘x o‘g‘li Oximas En–Ro‘g‘ol bulog‘ida kutib turishardi. Bir cho‘ri qiz bo‘lib o‘tgan gap– so‘zlarni ularga yetkazar, Yo‘natan bilan Oximas esa eshitganlarini shoh Dovudga yetkazib turishardi. O‘zlari tavakkal qilib shaharga kirolmas, birortasi ko‘rib qolishi mumkin edi.</div>
  <div id="18"><sup><a href="https://www.kitobook.com/compare/book/10/17/18/" title="сравнение переводов, параллельные ссылки">18</a></sup> Lekin bir o‘spirin nogahon ularni ko‘rib qoldi va Absalomga xabar berdi. Shundan keyin Yo‘natan bilan Oximas tezda bu shahardan chiqib, Boxurim shahriga — bir odamning uyiga kelishdi. O‘sha uyning hovlisida bir quduq bor edi. Yo‘natan bilan Oximas quduqqa tushishdi.</div>
  <div id="19"><sup><a href="https://www.kitobook.com/compare/book/10/17/19/" title="сравнение переводов, параллельные ссылки">19</a></sup> Haligi odamning xotini quduq og‘zini yopinchiq bilan berkitdi. Quyoshda quritayotganday bo‘lib, ustiga boshoq yoyib qo‘ydi. Shuning uchun hech kim, bu yerda odam bor, deb shubhalanmasdi.</div>
  <div id="20"><sup><a href="https://www.kitobook.com/compare/book/10/17/20/" title="сравнение переводов, параллельные ссылки">20</a></sup> Absalomning odamlari o‘sha uyga borib, ayoldan: — Oximas bilan Yo‘natanni ko‘rmadingmi? — deb so‘rashdi. — Irmoqning narigi tomoniga o‘tib ketishdi, — deb javob berdi ayol. Absalomning odamlari ularni qidirib ketishdi, lekin topa olmay Quddusga qaytishdi.</div>
  <div id="21"><sup><a href="https://www.kitobook.com/compare/book/10/17/21/" title="сравнение переводов, параллельные ссылки">21</a></sup> Ular ketgandan so‘ng Oximas bilan Yo‘natan quduqdan chiqishdi–da, bo‘lib o‘tgan hodisalardan shoh Dovudni xabardor qilish uchun uning yoniga jo‘nashdi. — Qani, hoziroq daryoni kechib o‘tinglar, chunki Oxito‘fel sizlarga qarshi shunday–shunday maslahat berdi, — deyishdi ular shohga.</div>
  <div id="22"><sup><a href="https://www.kitobook.com/compare/book/10/17/22/" title="сравнение переводов, параллельные ссылки">22</a></sup> Shu zahoti Dovud hamma odamlarini ergashtirib, Iordan daryosini zudlik bilan kechib o‘tdi. Tong otganda, hamma Iordan daryosidan o‘tib bo‘lgan, orqada birorta ham odam qolmagan edi.</div>
  <div id="23"><sup><a href="https://www.kitobook.com/compare/book/10/17/23/" title="сравнение переводов, параллельные ссылки">23</a></sup> Oxito‘fel bergan maslahati amalga oshmaganini ko‘rib, eshagini egarlab jo‘nadi. O‘z shahriga — uyiga qaytib keldi. Ishlarini saranjom–sarishta qilib bo‘lgandan keyin, o‘zini osib o‘ldirdi. Uning jasadini ota–bobolarining xilxonasiga dafn qilishdi.</div>
  <div id="24"><sup><a href="https://www.kitobook.com/compare/book/10/17/24/" title="сравнение переводов, параллельные ссылки">24</a></sup> Absalom bilan hamma Isroil lashkari Iordan daryosini kechib o‘tishayotganda, Dovud Moxanayim shahriga yetib borgan edi.</div>
  <div id="25"><sup><a href="https://www.kitobook.com/compare/book/10/17/25/" title="сравнение переводов, параллельные ссылки">25</a></sup> Absalom Yo‘abning o‘rniga Emosani lashkarboshi qilib tayinlagandi. Emosa Yo‘abning jiyani bo‘lib, Ismoil qavmidan Eter degan odamning o‘g‘li edi. Onasining ismi Obigayl bo‘lib, Naxosh degan odamning qizi edi. Obigayl Zeruyaning singlisi, Zeruya Yo‘abning onasi edi.</div>
  <div id="26"><sup><a href="https://www.kitobook.com/compare/book/10/17/26/" title="сравнение переводов, параллельные ссылки">26</a></sup> Absalom va uning qo‘l ostidagi Isroil lashkari Gilad yerlarida qarorgoh qurishdi.</div>
  <div id="27"><sup><a href="https://www.kitobook.com/compare/book/10/17/27/" title="сравнение переводов, параллельные ссылки">27</a></sup> Dovud Moxanayimga borganda, uni bir necha odam kutib turishardi. Ular Ommonlarning Rabba shahridan Naxosh o‘g‘li Sho‘vi, Lo‘davor shahridan Omiyol o‘g‘li Moxir va Ro‘g‘olim shahridan Giladlik Borzulay edilar.</div>
  <div id="28"><sup><a href="https://www.kitobook.com/compare/book/10/17/28/" title="сравнение переводов, параллельные ссылки">28</a></sup> Ular, odamlar cho‘lda toliqqan, och qolib, chanqagandir, deb Dovud bilan uning odamlariga ko‘rpa–to‘shaklar, kosalar, sopol idish–tovoqlar, bug‘doy, arpa, kepakli un, qovurilgan don, loviya, yasmiq doni,</div>
  <div id="29"><sup><a href="https://www.kitobook.com/compare/book/10/17/29/" title="сравнение переводов, параллельные ссылки">29</a></sup> asal, suzma, qo‘y, pishloq olib kelishgan edi.</div>
</div>