<div itemprop="articleBody" class="text">
  <div id="1"><sup><a href="https://www.kitobook.com/compare/book/33/03/1/" title="сравнение переводов, параллельные ссылки">1</a></sup> Men shunday dedim: “Ey Yoqub yo‘lboshchilari eshiting! Ey Isroil hukmdorlari quloq soling! Adolat o‘rnatish sizning vazifangiz–ku!</div>
  <div id="2"><sup><a href="https://www.kitobook.com/compare/book/33/03/2/" title="сравнение переводов, параллельные ссылки">2</a></sup> Sizlar esa yaxshilikdan nafratlanasiz, Qabihlikka mehr qo‘yasiz, Siz xalqimning terisini shilib, Etini suyagidan ajratib olasiz.</div>
  <div id="3"><sup><a href="https://www.kitobook.com/compare/book/33/03/3/" title="сравнение переводов, параллельные ссылки">3</a></sup> Siz xalqimning etini yeysiz, Terisini shilib, suyaklarini maydalaysiz, Qozonga solinadigan go‘shtday ularni nimtalaysiz.</div>
  <div id="4"><sup><a href="https://www.kitobook.com/compare/book/33/03/4/" title="сравнение переводов, параллельные ссылки">4</a></sup> Vaqti kelib, Egamizga iltijo qilarsiz, O‘shanda Xudodan javob olmaysiz. Sizlar qabihlarcha ish tutdingiz, Shu bois U sizlardan yuz o‘giradi.”</div>
  <div id="5"><sup><a href="https://www.kitobook.com/compare/book/33/03/5/" title="сравнение переводов, параллельные ссылки">5</a></sup> Egamiz shunday demoqda: “Ey xalqimni yo‘ldan ozdirgan payg‘ambarlar! Sizlar qorningizni to‘yg‘izganlarga tinchlikni bashorat qilasiz, Og‘zingizni moylamaganlarga esa urushni e’lon qilasiz.</div>
  <div id="6"><sup><a href="https://www.kitobook.com/compare/book/33/03/6/" title="сравнение переводов, параллельные ссылки">6</a></sup> Endi ustingizga tun bostirib keladi, Sizlar vahiylarni ko‘rmaysiz. Qaro zulmat sizni o‘rab oladi, Bashorat qilishingizga imkon bo‘lmaydi. Sizlar uchun quyosh botadi, Kunduz ham zulmat bo‘ladi.</div>
  <div id="7"><sup><a href="https://www.kitobook.com/compare/book/33/03/7/" title="сравнение переводов, параллельные ссылки">7</a></sup> Sharmanda bo‘lasiz, ey valiylar, Uyatga qolasiz, ey folchilar. Mendan so‘z olmaganingiz uchun, Og‘zingizni yopasiz.”</div>
  <div id="8"><sup><a href="https://www.kitobook.com/compare/book/33/03/8/" title="сравнение переводов, параллельные ссылки">8</a></sup> Ammo mening vujudim kuchga to‘lgan, Egamizning Ruhi meni to‘ldirgan. Qudrat va adolatga to‘lganman. Endi men Yoqubning itoatsizligini fosh qilaman, Isroil xalqining gunohini yuziga solaman.</div>
  <div id="9"><sup><a href="https://www.kitobook.com/compare/book/33/03/9/" title="сравнение переводов, параллельные ссылки">9</a></sup> Ey Yoqub nasli yo‘lboshchilari, eshiting! Ey Isroil rahnamolari, quloq soling! Sizlar adolatdan hazar qilasiz, Haqiqatni buzib ko‘rsatasiz.</div>
  <div id="10"><sup><a href="https://www.kitobook.com/compare/book/33/03/10/" title="сравнение переводов, параллельные ссылки">10</a></sup> Qonlar evaziga barpo qildingiz Quddusni, Zulm evaziga bunyod etdingiz Sionni!</div>
  <div id="11"><sup><a href="https://www.kitobook.com/compare/book/33/03/11/" title="сравнение переводов, параллельные ссылки">11</a></sup> Ey Quddus hokimlari, sizlar pora olib hukm qilasiz, Ey Quddus ruhoniylari, sizlar tama qilib ta’lim berasiz, Ey Quddus payg‘ambarlari, sizlar pul uchun bashorat qilasiz. Tag‘in Egamizning nomini ro‘kach qilib, aytasiz: “Egamiz biz bilan, bunga shubha yo‘q! Boshimizga biror ko‘rgilik tushmas.”</div>
  <div id="12"><sup><a href="https://www.kitobook.com/compare/book/33/03/12/" title="сравнение переводов, параллельные ссылки">12</a></sup> Sizlar sababli Quddus daladay shudgor qilinadi, Sion xarobazor bo‘ladi, Egamizning uyi turgan tog‘ni Qalin o‘rmonzor qoplaydi.</div>
</div>