<div itemprop="articleBody" class="text">
  <div id="1"><sup><a href="https://www.kitobook.com/compare/book/03/26/1/" title="сравнение переводов, параллельные ссылки">1</a></sup> O‘zingiz uchun butlar yasamang, o‘yib ishlangan tasvirlaru boshqa xudolarga atalgan toshlarni o‘rnatmang. Yurtingizda butsimon toshlar o‘rnatib, ularga sajda qilmang. Zotan Men Egangiz Xudoman.</div>
  <div id="2"><sup><a href="https://www.kitobook.com/compare/book/03/26/2/" title="сравнение переводов, параллельные ссылки">2</a></sup> Shabbat kunlariga rioya qiling, muqaddas makonimni izzat eting. Men Egangizman.</div>
  <div id="3"><sup><a href="https://www.kitobook.com/compare/book/03/26/3/" title="сравнение переводов, параллельные ссылки">3</a></sup> Agar qonunlarimga rioya qilib, amrlarimni bitta qoldirmay bajarsangiz,</div>
  <div id="4"><sup><a href="https://www.kitobook.com/compare/book/03/26/4/" title="сравнение переводов, параллельные ссылки">4</a></sup> Men o‘z vaqtida yomg‘ir yog‘diraman. Yer hosilini beradi, daraxtlar meva soladi.</div>
  <div id="5"><sup><a href="https://www.kitobook.com/compare/book/03/26/5/" title="сравнение переводов, параллельные ссылки">5</a></sup> G‘alla yanchish vaqti uzum terish paytiga ulashib ketadi, uzum terish payti ekin–tikin vaqtiga ulashib ketadi. To‘yguningizcha non yeysiz, yurtingizda bexatar yashaysiz.</div>
  <div id="6"><sup><a href="https://www.kitobook.com/compare/book/03/26/6/" title="сравнение переводов, параллельные ссылки">6</a></sup> Men yurtingizga tinchlik ato etaman, yotganingizda hech kim sizni vahimaga solmaydi. Yurtingizdan yirtqich hayvonlarni haydab yuboraman. Zaminingiz urush ko‘rmaydi.</div>
  <div id="7"><sup><a href="https://www.kitobook.com/compare/book/03/26/7/" title="сравнение переводов, параллельные ссылки">7</a></sup> G‘animlaringizni ta’qib qilasiz, ular qilichingizdan halok bo‘ladi.</div>
  <div id="8"><sup><a href="https://www.kitobook.com/compare/book/03/26/8/" title="сравнение переводов, параллельные ссылки">8</a></sup> Beshtangiz g‘animlarning yuztasini quvadi, yuztangiz o‘n mingtasini quvadi. Ularni qilichdan o‘tkazasizlar.</div>
  <div id="9"><sup><a href="https://www.kitobook.com/compare/book/03/26/9/" title="сравнение переводов, параллельные ссылки">9</a></sup> Sizlarga yuz buraman, barakali qilib ko‘paytiraman. Sizlar bilan qilgan ahdimga sodiq qolaman.</div>
  <div id="10"><sup><a href="https://www.kitobook.com/compare/book/03/26/10/" title="сравнение переводов, параллельные ссылки">10</a></sup> Eski hosilingizni yeb bo‘lmasingizdan, yangisiga joy bo‘shatish uchun eskisini chiqarib tashlaysizlar.</div>
  <div id="11"><sup><a href="https://www.kitobook.com/compare/book/03/26/11/" title="сравнение переводов, параллельные ссылки">11</a></sup> Men orangizda yashayman, sizlardan hazar etmayman.</div>
  <div id="12"><sup><a href="https://www.kitobook.com/compare/book/03/26/12/" title="сравнение переводов, параллельные ссылки">12</a></sup> Doimo orangizda bo‘laman. Men sizning Xudoyingiz, sizlar esa Mening xalqim bo‘lasizlar.</div>
  <div id="13"><sup><a href="https://www.kitobook.com/compare/book/03/26/13/" title="сравнение переводов, параллельные ссылки">13</a></sup> Men Egangiz Xudoman. Sizlar bundan buyon qul bo‘lmasligingiz uchun Men sizlarni Misrdan olib chiqqanman. Qaddingizni rostlab yurishingiz uchun bo‘yinturug‘ingizni sindirganman.</div>
  <div id="14"><sup><a href="https://www.kitobook.com/compare/book/03/26/14/" title="сравнение переводов, параллельные ссылки">14</a></sup> Agar Menga quloq solmasangiz, Mening amrlarimni bajarmasangiz,</div>
  <div id="15"><sup><a href="https://www.kitobook.com/compare/book/03/26/15/" title="сравнение переводов, параллельные ссылки">15</a></sup> qonunlarimni rad etsangiz, qoidalarimdan nafrat qilsangiz, amrlarimni bajarmay, ahdimni buzsangiz,</div>
  <div id="16"><sup><a href="https://www.kitobook.com/compare/book/03/26/16/" title="сравнение переводов, параллельные ссылки">16</a></sup> Men boshingizga kulfat solaman, sizlarni tuzalmas kasallikka duchor qilaman, isitmangizni chiqarib, ko‘zingizning nurini olaman, joningizni iztirobga solman. Ekkan urug‘laringiz behudaga ketar, chunki hosilingiz g‘animlarga nasib etar.</div>
  <div id="17"><sup><a href="https://www.kitobook.com/compare/book/03/26/17/" title="сравнение переводов, параллельные ссылки">17</a></sup> Men yuzimni sizlarga qarshi buraman, dushmanlaringiz sizlarni mag‘lub etadi. Yovlaringiz ustingizdan hukmronlik qiladi. Sizlarni hech kim ta’qib qilmasa ham tumtaraqay bo‘lib qochasizlar.</div>
  <div id="18"><sup><a href="https://www.kitobook.com/compare/book/03/26/18/" title="сравнение переводов, параллельные ссылки">18</a></sup> Shunda ham Menga itoat qilmasangizlar, gunohlaringiz uchun jazoni yetti karra kuchaytiraman.</div>
  <div id="19"><sup><a href="https://www.kitobook.com/compare/book/03/26/19/" title="сравнение переводов, параллельные ссылки">19</a></sup> Takabbur qaysarligingizni sindiraman, osmonni temir kabi qattiq, yerni mis kabi zarang qilaman.</div>
  <div id="20"><sup><a href="https://www.kitobook.com/compare/book/03/26/20/" title="сравнение переводов, параллельные ссылки">20</a></sup> Mehnatingiz behudaga sarf bo‘lar: yeringiz hosil bermas, daraxtlaringiz meva solmas.</div>
  <div id="21"><sup><a href="https://www.kitobook.com/compare/book/03/26/21/" title="сравнение переводов, параллельные ссылки">21</a></sup> Shunda ham Menga qarshilik qilib itoat etmasangiz, gunohlaringizga yarasha yetti karra ko‘proq ta’ziringizni beraman.</div>
  <div id="22"><sup><a href="https://www.kitobook.com/compare/book/03/26/22/" title="сравнение переводов, параллельные ссылки">22</a></sup> Sizlarga qarshi yirtqich hayvonlarni yuboraman. Ular sizlarni bolalaringizdan judo qiladi, mol–holingizni qirib yuboradi, shunda soningiz kamayib, ko‘chalaringiz huvullab qoladi.</div>
  <div id="23"><sup><a href="https://www.kitobook.com/compare/book/03/26/23/" title="сравнение переводов, параллельные ссылки">23</a></sup> Agar shundan ham saboq olmay, Menga qarshilik qilaversangiz,</div>
  <div id="24"><sup><a href="https://www.kitobook.com/compare/book/03/26/24/" title="сравнение переводов, параллельные ссылки">24</a></sup> Men ham sizlarga qarshiliq qilishni davom ettiraman. O‘zim gunohlaringizga yarasha yetti karra ko‘proq ta’ziringizni beraman.</div>
  <div id="25"><sup><a href="https://www.kitobook.com/compare/book/03/26/25/" title="сравнение переводов, параллельные ссылки">25</a></sup> Ahdimni buzganlaringiz uchun ustilaringizga yov qo‘shinlarini bostirib boraman. Shaharlaringizga qochib berkinsangizlar, oralaringizga o‘lat yuborib, sizlarni g‘animlar qo‘liga tutib beraman.</div>
  <div id="26"><sup><a href="https://www.kitobook.com/compare/book/03/26/26/" title="сравнение переводов, параллельные ссылки">26</a></sup> Rizq–ro‘zingizni qirqaman. O‘nta ayol bir tandirda non yopadi, nonni hammaga o‘lchab berishadi. Sizlar yeysizlaru, ammo to‘ymaysizlar.</div>
  <div id="27"><sup><a href="https://www.kitobook.com/compare/book/03/26/27/" title="сравнение переводов, параллельные ссылки">27</a></sup> Bordi–yu, shunda ham Menga quloq solmay qarshilik qilaversangiz,</div>
  <div id="28"><sup><a href="https://www.kitobook.com/compare/book/03/26/28/" title="сравнение переводов, параллельные ссылки">28</a></sup> Men ham g‘azab ustida sizlarga qarshilik qilaveraman. Gunohlaring uchun jazoni yetti karra ko‘paytiraman.</div>
  <div id="29"><sup><a href="https://www.kitobook.com/compare/book/03/26/29/" title="сравнение переводов, параллельные ссылки">29</a></sup> Sizlar hatto o‘g‘il–qizlaringizning tanasini yeydigan bo‘lasizlar.</div>
  <div id="30"><sup><a href="https://www.kitobook.com/compare/book/03/26/30/" title="сравнение переводов, параллельные ссылки">30</a></sup> Men sajdagohlaringizni buzib tashlayman, tutatqi qurbongohlaringizni vayron qilaman. Jasadlaringizni jonsiz butlaringiz ustiga uyib tashlayman. Sizlardan hazar qilaman.</div>
  <div id="31"><sup><a href="https://www.kitobook.com/compare/book/03/26/31/" title="сравнение переводов, параллельные ссылки">31</a></sup> Shaharlaringizni vayron etaman, muqaddas joylaringizni buzib tashlayman. Qurbonliklaringizning yoqimli hididan zavq olmayman.</div>
  <div id="32"><sup><a href="https://www.kitobook.com/compare/book/03/26/32/" title="сравнение переводов, параллельные ссылки">32</a></sup> Yurtingizni shu qadar xarob qilamanki, u yerda o‘rnashib oladigan g‘animlaringiz uning ahvolidan dong qotadi.</div>
  <div id="33"><sup><a href="https://www.kitobook.com/compare/book/03/26/33/" title="сравнение переводов, параллельные ссылки">33</a></sup> Sizlarni esa xalqlar orasiga tarqatib yuboraman, qilichimni yalang‘ochlab sizlarni ta’qib qilaman. Yurtingiz huvullab qoladi, shaharlaringiz xarobazorga aylanadi.</div>
  <div id="34"><sup><a href="https://www.kitobook.com/compare/book/03/26/34/" title="сравнение переводов, параллельные ссылки">34</a></sup> Sizlar g‘animlaringiz yerida bo‘lganingizda yurtingiz dam oladi. Xarob bo‘lib yotgan yillar davomida yurtingiz orom oladi.</div>
  <div id="35"><sup><a href="https://www.kitobook.com/compare/book/03/26/35/" title="сравнение переводов, параллельные ссылки">35</a></sup> Vayronalar ichra yotib, dam oladi, chunki sizlar yurtingizda yashab yurgan paytingizda yeringizga dam bermagan edingizlar.</div>
  <div id="36"><sup><a href="https://www.kitobook.com/compare/book/03/26/36/" title="сравнение переводов, параллельные ссылки">36</a></sup> G‘animlaringiz yurtida omon qolganlaringizning yuragiga vahima solaman. Sizlar hilpirayotgan bargning ovozidan dahshatga tushasizlar. Qilichdan qochganday qochasizlar. Hech kim sizni ta’qib qilmasa ham, qochib yiqilasizlar.</div>
  <div id="37"><sup><a href="https://www.kitobook.com/compare/book/03/26/37/" title="сравнение переводов, параллельные ссылки">37</a></sup> Hech kim sizni quvlamasa ham, joningizni hovuchlab qochasizlar, bir–biringizga turtilib yiqilasizlar. Ha, sizlar g‘animlaringizga bas kela olmaysizlar.</div>
  <div id="38"><sup><a href="https://www.kitobook.com/compare/book/03/26/38/" title="сравнение переводов, параллельные ссылки">38</a></sup> Shunda xalqlar orasidan yo‘q bo‘lib ketasizlar, g‘animlaringiz yurti sizni yutib yuboradi.</div>
  <div id="39"><sup><a href="https://www.kitobook.com/compare/book/03/26/39/" title="сравнение переводов, параллельные ссылки">39</a></sup> Omon qolganlaringiz g‘animlar yurtida o‘lasizlar. O‘z gunohlaringiz va ota– bobolaringizning gunohlari tufayli adoyi tamom bo‘lasizlar.</div>
  <div id="40"><sup><a href="https://www.kitobook.com/compare/book/03/26/40/" title="сравнение переводов, параллельные ссылки">40</a></sup> Lekin oxiri sizlar o‘z gunohlaringizni va ota– bobolaringizning gunohlarini tan olasizlar. Menga qilgan qarshiligu xiyonatga iqror bo‘lasizlar.</div>
  <div id="41"><sup><a href="https://www.kitobook.com/compare/book/03/26/41/" title="сравнение переводов, параллельные ссылки">41</a></sup> O‘sha gunohlaringiz tufayli Men sizlarga qarshilik qilib, sizlarni g‘animlaringiz yurtiga olib kelaman. Shunda sizning sunnatsiz yuragingiz kamtarlikka to‘ladi. Qilgan gunohlaringiz uchun jazo tortasizlar.</div>
  <div id="42"><sup><a href="https://www.kitobook.com/compare/book/03/26/42/" title="сравнение переводов, параллельные ссылки">42</a></sup> Shunda Men Yoqub bilan qilgan ahdimni yodga olaman. Is’hoq va Ibrohim bilan qilgan ahdimni ham yodimda tutaman, Men yurtni yodga olaman.</div>
  <div id="43"><sup><a href="https://www.kitobook.com/compare/book/03/26/43/" title="сравнение переводов, параллельные ссылки">43</a></sup> Huvullab yotgan yurt orom olgan yillar davomida, qilgan gunohlaringiz uchun jazo oladi. Axir, sizlar qoidalarimni rad etishga jazm etdingizlar, qonunlarimdan hazar qildingizlar.</div>
  <div id="44"><sup><a href="https://www.kitobook.com/compare/book/03/26/44/" title="сравнение переводов, параллельные ссылки">44</a></sup> Shunday bo‘lsa–da, Men sizlarni g‘animlaringiz yurtida rad etmayman, sizdan hazar qilmayman, tamomila qirib yubormayman. Sizlar bilan qilgan ahdimni buzmayman. Zotan Men sizning Egangiz Xudoman.</div>
  <div id="45"><sup><a href="https://www.kitobook.com/compare/book/03/26/45/" title="сравнение переводов, параллельные ссылки">45</a></sup> Men sizning manfaatingizni ko‘zlab, ota–bobolaringiz bilan qilgan ahdimni yodimda tutaman. Men Xudoyingiz bo‘lishim uchun, ota– bobolaringizni ellarning ko‘zi oldida Misrdan olib chiqqanman. Men Egangizman.”</div>
  <div id="46"><sup><a href="https://www.kitobook.com/compare/book/03/26/46/" title="сравнение переводов, параллельные ссылки">46</a></sup> Egamiz Muso orqali Isroil xalqiga Sinay tog‘ida bergan farmonu qonun–qoidalar shulardan iborat edi.</div>
</div>