<div itemprop="articleBody" class="text">
  <div id="1"><sup><a href="https://www.kitobook.com/compare/book/03/25/1/" title="сравнение переводов, параллельные ссылки">1</a></sup> Egamiz Muso orqali Isroil xalqiga Sinay tog‘ida shunday dedi:</div>
  <div id="2"><sup><a href="https://www.kitobook.com/compare/book/03/25/2/" title="сравнение переводов, параллельные ссылки">2</a></sup> “Men sizlarga berayotgan yurtga kirganingizdan keyin, har yettinchi yili yeringizga dam bering.</div>
  <div id="3"><sup><a href="https://www.kitobook.com/compare/book/03/25/3/" title="сравнение переводов, параллельные ссылки">3</a></sup> Olti yil davomida dalalaringizga ekin ekinglar, uzumzorlaringizni butab, hosilini yig‘inglar.</div>
  <div id="4"><sup><a href="https://www.kitobook.com/compare/book/03/25/4/" title="сравнение переводов, параллельные ссылки">4</a></sup> Yettinchi yili esa yer to‘liq dam olsin, Men, Egangizga bag‘ishlangan yil bo‘lsin. Shu yili dalalaringizga ekin ekmanglar, uzumzoringizni xomtok qilmanglar.</div>
  <div id="5"><sup><a href="https://www.kitobook.com/compare/book/03/25/5/" title="сравнение переводов, параллельные ссылки">5</a></sup> Yerdan o‘sib chiqqan boshoqlarni o‘rmanglar, xomtok qilinmagan tokdagi uzum boshlarini yig‘manglar. Yer bir yil to‘liq dam olsin.</div>
  <div id="6"><sup><a href="https://www.kitobook.com/compare/book/03/25/6/" title="сравнение переводов, параллельные ссылки">6</a></sup> Ammo o‘sha yili yerdan tabiiy holda o‘sib chiqqan hamma narsani yeyishingiz mumkin. Bular sizlar uchun, qulu cho‘rilaringiz uchun, mardikoru siznikida vaqtinchalik turgan musofirlar uchun ozuqa bo‘ladi.</div>
  <div id="7"><sup><a href="https://www.kitobook.com/compare/book/03/25/7/" title="сравнение переводов, параллельные ссылки">7</a></sup> Mol–holingiz va yurtingizdagi yovvoyi hayvonlar ham yer hosilidan oziqlanishadi.</div>
  <div id="8"><sup><a href="https://www.kitobook.com/compare/book/03/25/8/" title="сравнение переводов, параллельные ссылки">8</a></sup> Yetti yilni yetti marta qo‘shib sana, hammasi bo‘lib qirq to‘qqiz yil bo‘lsin.</div>
  <div id="9"><sup><a href="https://www.kitobook.com/compare/book/03/25/9/" title="сравнение переводов, параллельные ссылки">9</a></sup> So‘ng yettinchi oyning o‘ninchi kuni, ya’ni Poklanish kuni butun yurt bo‘ylab karnaylar chalinsin.</div>
  <div id="10"><sup><a href="https://www.kitobook.com/compare/book/03/25/10/" title="сравнение переводов, параллельные ссылки">10</a></sup> Elliginchi yilni muqaddas deb biling. O‘sha yili yurt bo‘ylab hamma odamga ozodlik e’lon qiling. Shu yil sizlar uchun Qutlug‘ yil bo‘lsin. Har kim ota–bobosining joyiga, o‘z qavmiga qaytib borsin.</div>
  <div id="11"><sup><a href="https://www.kitobook.com/compare/book/03/25/11/" title="сравнение переводов, параллельные ссылки">11</a></sup> Ha, elliginchi yil sizlar uchun Qutlug‘ yil bo‘lsin. Shu yili ekin ekmanglar, yerdan o‘sib chiqqan boshoqlarni o‘rmanglar, xomtok qilinmagan tokdagi uzum boshlarini yig‘manglar.</div>
  <div id="12"><sup><a href="https://www.kitobook.com/compare/book/03/25/12/" title="сравнение переводов, параллельные ссылки">12</a></sup> Bu Qutlug‘ yil bo‘lgani uchun, uni muqaddas deb bilinglar. To‘g‘ridan– to‘g‘ri daladan uzilgan hosilni yeyishingiz mumkin.</div>
  <div id="13"><sup><a href="https://www.kitobook.com/compare/book/03/25/13/" title="сравнение переводов, параллельные ссылки">13</a></sup> Qutlug‘ yili hammangiz ota–bobongizdan qolgan mulkingizga qaytib boring.</div>
  <div id="14"><sup><a href="https://www.kitobook.com/compare/book/03/25/14/" title="сравнение переводов, параллельные ссылки">14</a></sup> Yeringizni qo‘shningizga sotganingizda yoki qo‘shnidan yer sotib olganingizda g‘irromlik qilmang.</div>
  <div id="15"><sup><a href="https://www.kitobook.com/compare/book/03/25/15/" title="сравнение переводов, параллельные ссылки">15</a></sup> Yer sotib olganingizda yerning narxi keyingi Qutlug‘ yilgacha qolgan yillarning hisobiga asoslangan bo‘lsin. Sotuvchi yerning narxini qolgan hosilli yillarning miqdoriga qarab belgilasin.</div>
  <div id="16"><sup><a href="https://www.kitobook.com/compare/book/03/25/16/" title="сравнение переводов, параллельные ссылки">16</a></sup> Agar hali ko‘p yil bor bo‘lsa, yerning bahosini oshirsin. Bordi–yu, ozroq yil qolgan bo‘lsa, bahosini kamaytirsin. Sotuvchi aslida yerni emas, balki yer beradigan hosil miqdorini sotadi.</div>
  <div id="17"><sup><a href="https://www.kitobook.com/compare/book/03/25/17/" title="сравнение переводов, параллельные ссылки">17</a></sup> G‘irromlik qilmang, Men, Xudoyingizdan qo‘rqing. Men Egangiz Xudoman.</div>
  <div id="18"><sup><a href="https://www.kitobook.com/compare/book/03/25/18/" title="сравнение переводов, параллельные ссылки">18</a></sup> Qonun–qoidalarimni bitta qoldirmay bajaring, shunda yurtingizda tinch yashaysizlar.</div>
  <div id="19"><sup><a href="https://www.kitobook.com/compare/book/03/25/19/" title="сравнение переводов, параллельные ссылки">19</a></sup> Yer hosilini beradi, sizlar to‘yguningizcha uning ne’matlaridan yeysizlar. Yurtingizda bexatar yashaysizlar.</div>
  <div id="20"><sup><a href="https://www.kitobook.com/compare/book/03/25/20/" title="сравнение переводов, параллельные ссылки">20</a></sup> Sizlar: — Ekin ekib hosil olmasak yettinchi yili nima yeymiz? — deb so‘rashingiz mumkin.</div>
  <div id="21"><sup><a href="https://www.kitobook.com/compare/book/03/25/21/" title="сравнение переводов, параллельные ссылки">21</a></sup> Men oltinchi yili hosilingizga baraka beraman. O‘sha yili sizlar uch yilga yetadigan hosil yig‘ib olasizlar.</div>
  <div id="22"><sup><a href="https://www.kitobook.com/compare/book/03/25/22/" title="сравнение переводов, параллельные ссылки">22</a></sup> Sakkizinchi yili urug‘ ekkaningizda oltinchi yil davomida yiqqan hosildan tanovul qilasizlar. To‘qqizinchi yili ham hosilingiz pishguncha hanuz eski hosildan yeysizlar.</div>
  <div id="23"><sup><a href="https://www.kitobook.com/compare/book/03/25/23/" title="сравнение переводов, параллельные ссылки">23</a></sup> Yerni faqat vaqtinchaga soting, chunki yer Menikidir. Sizlar esa Mening yerimda yashab yurgan musofir va kelgindisizlar.</div>
  <div id="24"><sup><a href="https://www.kitobook.com/compare/book/03/25/24/" title="сравнение переводов, параллельные ссылки">24</a></sup> O‘z yerini sotgan odamga yerini qayta sotib olish imkoniyatini yaratib bering.</div>
  <div id="25"><sup><a href="https://www.kitobook.com/compare/book/03/25/25/" title="сравнение переводов, параллельные ссылки">25</a></sup> Agar yurtdoshingiz qashshoqlashib meros qilib olgan yerining bir qismini sotsa, uning eng yaqin qarindoshi sotilgan yerni qaytarib sotib olsin.</div>
  <div id="26"><sup><a href="https://www.kitobook.com/compare/book/03/25/26/" title="сравнение переводов, параллельные ссылки">26</a></sup> Agar yerni qaytarib sotib oladigan qarindoshi bo‘lmasa va u odamning o‘zi keyinchalik mol–dunyo topib, yetarli mablag‘ yig‘sa, u o‘z yerini qaytarib sotib olishi mumkin.</div>
  <div id="27"><sup><a href="https://www.kitobook.com/compare/book/03/25/27/" title="сравнение переводов, параллельные ссылки">27</a></sup> Buning uchun u Qutlug‘ yilgacha qolgan yillar davomida yerdan olinadigan daromadni hisoblab chiqib, xaridorga to‘lasin, shundan keyin o‘z mulkini qaytarib olsin.</div>
  <div id="28"><sup><a href="https://www.kitobook.com/compare/book/03/25/28/" title="сравнение переводов, параллельные ссылки">28</a></sup> Bordi–yu, yerni qaytarib sotib olishga qurbi yetmasa, yer xaridorning ixtiyorida Qutlug‘ yilgacha qolsin. Qutlug‘ yili yer asl egasiga qaytib berilsin.</div>
  <div id="29"><sup><a href="https://www.kitobook.com/compare/book/03/25/29/" title="сравнение переводов, параллельные ссылки">29</a></sup> Bordi–yu, birortasi devor bilan o‘ralgan shahar ichidagi uyini sotsa, sotilgan kundan boshlab bir yil o‘tguncha uyini qaytarib sotib olishi mumkin. Uyni qaytarib sotib olish muddati bir yildir.</div>
  <div id="30"><sup><a href="https://www.kitobook.com/compare/book/03/25/30/" title="сравнение переводов, параллельные ссылки">30</a></sup> Bir yil o‘tguncha u uyini qaytarib sotib olmasa, devor bilan o‘ralgan shahar ichidagi bu uy xaridorning mulkiga aylanib, abadiy uning va naslining ixtiyorida qoladi. Qutlug‘ yilida ham uning ixtiyoridan chiqmaydi.</div>
  <div id="31"><sup><a href="https://www.kitobook.com/compare/book/03/25/31/" title="сравнение переводов, параллельные ссылки">31</a></sup> Atrofi devor bilan o‘ralmagan qishloqlardagi uylar dala sifatida hisoblansin. Bunday uylarni har qanday vaqtda qaytarib sotib olish mumkin, Qutlug‘ yilda ular asl egasiga qaytarib berilsin.</div>
  <div id="32"><sup><a href="https://www.kitobook.com/compare/book/03/25/32/" title="сравнение переводов, параллельные ссылки">32</a></sup> Levilarning shaharlariga kelsak, levilar o‘z shaharlaridagi uylarini qaytarib sotib olish huquqiga doimo ega bo‘lishsin.</div>
  <div id="33"><sup><a href="https://www.kitobook.com/compare/book/03/25/33/" title="сравнение переводов, параллельные ссылки">33</a></sup> Bordi–yu, levi bunday shahardagi sotilgan uyini qaytarib sotib olmasa, bu uy unga Qutlug‘ yili qaytarib berilsin. Zotan levilarga qarashli shaharlardagi uylari levilarning Isroil xalqi orasidagi mulkidir.</div>
  <div id="34"><sup><a href="https://www.kitobook.com/compare/book/03/25/34/" title="сравнение переводов, параллельные ссылки">34</a></sup> Lekin ularning shaharlari atrofidagi yerlar zinhor sotilmasin, chunki bu yerlar levilarning abadiy mulkidir.</div>
  <div id="35"><sup><a href="https://www.kitobook.com/compare/book/03/25/35/" title="сравнение переводов, параллельные ссылки">35</a></sup> Agar biror yurtdoshingiz nochor ahvolga tushib, sizga qarab qolsa, unga yordam bering. U orangizda g‘arib yoki musofirday yashasin.</div>
  <div id="36"><sup><a href="https://www.kitobook.com/compare/book/03/25/36/" title="сравнение переводов, параллельные ссылки">36</a></sup> Undan foydalanib pul ishlamang, foyda ham olmang, Men, Xudoyingizdan qo‘rqing. Bunday yurtdoshingizning orangizda yashashiga yo‘l qo‘ying.</div>
  <div id="37"><sup><a href="https://www.kitobook.com/compare/book/03/25/37/" title="сравнение переводов, параллельные ссылки">37</a></sup> Bergan qarzingizdan foiz talab qilmang, ovqatni o‘z narxidan qimmatga sotmang.</div>
  <div id="38"><sup><a href="https://www.kitobook.com/compare/book/03/25/38/" title="сравнение переводов, параллельные ссылки">38</a></sup> Men Egangiz Xudoman. Men Xudoyingiz bo‘lishim uchun va sizlarga Kan’on yurtini berish uchun sizlarni Misrdan olib chiqqanman.</div>
  <div id="39"><sup><a href="https://www.kitobook.com/compare/book/03/25/39/" title="сравнение переводов, параллельные ссылки">39</a></sup> Agar yurtdoshingizdan birortasi o‘ta qashshoqlashib, o‘zini sizga sotsa, uni qulday ishlatmang.</div>
  <div id="40"><sup><a href="https://www.kitobook.com/compare/book/03/25/40/" title="сравнение переводов, параллельные ссылки">40</a></sup> Unga mardikor yoki musofirday muomala qiling. U Qutlug‘ yilgacha siznikida xizmat qilsin.</div>
  <div id="41"><sup><a href="https://www.kitobook.com/compare/book/03/25/41/" title="сравнение переводов, параллельные ссылки">41</a></sup> Qutlug‘ yili u bolalari bilan ozod bo‘lsin. Ular o‘z xonadoniga, ota–bobolarining mulkiga qaytib borishsin.</div>
  <div id="42"><sup><a href="https://www.kitobook.com/compare/book/03/25/42/" title="сравнение переводов, параллельные ссылки">42</a></sup> Binobarin ular Mening qullarimdir, Men ularni Misr yurtidan olib chiqqanman. Ularni qulday sotmanglar.</div>
  <div id="43"><sup><a href="https://www.kitobook.com/compare/book/03/25/43/" title="сравнение переводов, параллельные ссылки">43</a></sup> Ularga zulm o‘tkazmanglar, Men, Xudoyingizdan qo‘rqinglar.</div>
  <div id="44"><sup><a href="https://www.kitobook.com/compare/book/03/25/44/" title="сравнение переводов, параллельные ссылки">44</a></sup> Agar qulu cho‘rilarga muhtoj bo‘lsangiz, ularni atrofingizdagi xalqlardan sotib olishingiz mumkin.</div>
  <div id="45"><sup><a href="https://www.kitobook.com/compare/book/03/25/45/" title="сравнение переводов, параллельные ссылки">45</a></sup> Orangizda yashayotgan musofirlardan va ularning Isroil yurtida tug‘ilgan bolalaridan ham qulu cho‘rilar sotib olishingiz mumkin. Ular sizning mulkingiz bo‘ladi.</div>
  <div id="46"><sup><a href="https://www.kitobook.com/compare/book/03/25/46/" title="сравнение переводов, параллельные ссылки">46</a></sup> Ularni o‘zingizdan keyin bolalaringizga meros qilib berishingiz mumkin. Ularga qullarga muomala qilganday muomala qiling. Lekin Isroil xalqidan bo‘lgan birodarlaringizga zulm qilmang.</div>
  <div id="47"><sup><a href="https://www.kitobook.com/compare/book/03/25/47/" title="сравнение переводов, параллельные ссылки">47</a></sup> Agar orangizda yashayotgan musofir boylik orttirsayu, Isroillik birodaringiz esa qashshoqlashib o‘zini musofirga yoki musofirning qavmidan bo‘lganlarga sotsa,</div>
  <div id="48"><sup><a href="https://www.kitobook.com/compare/book/03/25/48/" title="сравнение переводов, параллельные ссылки">48</a></sup> birodaringiz ozod bo‘lish huquqiga ega bo‘lsin. Uning aka–ukasi ozodlik haqini to‘lab, uni ozod qilsin.</div>
  <div id="49"><sup><a href="https://www.kitobook.com/compare/book/03/25/49/" title="сравнение переводов, параллельные ссылки">49</a></sup> Shuningdek, amakisi, amakivachchasi yoki boshqa bir qarindoshi ozodlik haqini to‘lab, uni ozod qilishi mumkin. Sotilgan odamning o‘zi ham davlat orttirsa, o‘z o‘zini ozod qila oladi.</div>
  <div id="50"><sup><a href="https://www.kitobook.com/compare/book/03/25/50/" title="сравнение переводов, параллельные ссылки">50</a></sup> Buning uchun u xaridori bilan kelishib, o‘zini sotgan yildan boshlab Qutlug‘ yilgacha qolgan yillarning sonini hisoblab chiqsin. Ozodligining bahosi o‘sha yillar davomida mardikorga to‘lanadigan ish haqi asosida belgilansin.</div>
  <div id="51"><sup><a href="https://www.kitobook.com/compare/book/03/25/51/" title="сравнение переводов, параллельные ссылки">51</a></sup> Agar Qutlug‘ yilgacha hali ko‘p yillar bor bo‘lsa, ozodlik bahosi xaridor to‘lagan narxga asoslangan bo‘lsin.</div>
  <div id="52"><sup><a href="https://www.kitobook.com/compare/book/03/25/52/" title="сравнение переводов, параллельные ссылки">52</a></sup> Bordi–yu, Qutlug‘ yilgacha oz qolgan bo‘lsa, qolgan yillarni hisoblab, shunga yarasha ozodligining narxini to‘lasin.</div>
  <div id="53"><sup><a href="https://www.kitobook.com/compare/book/03/25/53/" title="сравнение переводов, параллельные ссылки">53</a></sup> Musofir sotib olgan birodaringizga bir yilga yollagan ishchiga muomala qilganday muomala qilsin. Isroillik birodaringizga zulm o‘tkazishiga yo‘l qo‘ymang.</div>
  <div id="54"><sup><a href="https://www.kitobook.com/compare/book/03/25/54/" title="сравнение переводов, параллельные ссылки">54</a></sup> Agar sotilgan birodaringiz ozodlik haqini to‘lab ozod bo‘lmasa, u Qutlug‘ yili bola–chaqalari bilan ozod qilinsin.</div>
  <div id="55"><sup><a href="https://www.kitobook.com/compare/book/03/25/55/" title="сравнение переводов, параллельные ссылки">55</a></sup> Zotan Isroil xalqi Mening qullarimdir, ularni Misr yurtidan Men olib chiqqanman. Men Egangiz Xudoman.</div>
</div>