<div itemprop="articleBody" class="text">
  <div id="1"><sup><a href="https://www.kitobook.com/compare/book/03/21/1/" title="сравнение переводов, параллельные ссылки">1</a></sup> Egamiz Muso orqali Horunning ruhoniy o‘g‘illariga shunday dedi: “Ruhoniy qazo qilgan qarindoshining jasadiga tegib o‘zini bulg‘amasin.</div>
  <div id="2"><sup><a href="https://www.kitobook.com/compare/book/03/21/2/" title="сравнение переводов, параллельные ссылки">2</a></sup> Bordi–yu, marhum ruhoniyga eng yaqin qarindoshi, ya’ni ota–onasi, o‘g‘il–qizi, aka–ukasi,</div>
  <div id="3"><sup><a href="https://www.kitobook.com/compare/book/03/21/3/" title="сравнение переводов, параллельные ссылки">3</a></sup> shuningdek, turmushga chiqmagan opa–singlisi bo‘lsa, ular tufayli bulg‘anishi mumkin.</div>
  <div id="4"><sup><a href="https://www.kitobook.com/compare/book/03/21/4/" title="сравнение переводов, параллельные ссылки">4</a></sup> Lekin xotini tomonidan birov qazo qilsa, u tufayli o‘zini bulg‘ab, murdor bo‘lmasin.</div>
  <div id="5"><sup><a href="https://www.kitobook.com/compare/book/03/21/5/" title="сравнение переводов, параллельные ссылки">5</a></sup> Ruhoniy aza tutganda sochini qirmasin, soqolining uchini qirqmasin, badanini tilmasin.</div>
  <div id="6"><sup><a href="https://www.kitobook.com/compare/book/03/21/6/" title="сравнение переводов, параллельные ссылки">6</a></sup> U Mening oldimda muqaddas bo‘lsin, Meni badnom etmasin. Men, Egasi Xudoga olovda kuydiriladigan taom nazrlarni keltirgani uchun u muqaddas bo‘lsin.</div>
  <div id="7"><sup><a href="https://www.kitobook.com/compare/book/03/21/7/" title="сравнение переводов, параллельные ссылки">7</a></sup> Fohishalik qilib bulg‘angan yoki eridan ajralgan ayolga uylanmasin. Zotan ruhoniy Mening oldimda muqaddasdir.</div>
  <div id="8"><sup><a href="https://www.kitobook.com/compare/book/03/21/8/" title="сравнение переводов, параллельные ссылки">8</a></sup> Xalq ham ruhoniyni muqaddas deb bilsin, chunki Men, Xudoyingizga nonni keltiradigan o‘shadir. U odamlar uchun muqaddas bo‘lsin, zotan Men, Egangiz, muqaddasman. Xalqimni muqaddas qiladigan Menman.</div>
  <div id="9"><sup><a href="https://www.kitobook.com/compare/book/03/21/9/" title="сравнение переводов, параллельные ссылки">9</a></sup> Agar ruhoniyning qizi fohishalik qilib o‘zini bulg‘asa, u otasini ham bulg‘agan bo‘ladi. Unday qizni tiriklayin kuydirish lozim.</div>
  <div id="10"><sup><a href="https://www.kitobook.com/compare/book/03/21/10/" title="сравнение переводов, параллельные ссылки">10</a></sup> Aka–ukalari orasidan boshiga moy surtib tanlangan oliy ruhoniy ruhoniylik liboslarini kiyish uchun bag‘ishlangandir. Shuning uchun u qayg‘udan sochini to‘zmasin, liboslarini ham yirtmasin.</div>
  <div id="11"><sup><a href="https://www.kitobook.com/compare/book/03/21/11/" title="сравнение переводов, параллельные ссылки">11</a></sup> Jasadning yaqiniga bormasin, hatto vafot etgan ota–onasi tufayli ham o‘zini bulg‘amasin.</div>
  <div id="12"><sup><a href="https://www.kitobook.com/compare/book/03/21/12/" title="сравнение переводов, параллельные ссылки">12</a></sup> U ota– onasini dafn qilish uchun Muqaddas chodirdan chiqmasin, shu tufayli Mening chodirimni bulg‘amasin. Zotan Mening muqaddas qiladigan moyim uning ustidadir, u Menga bag‘ishlangandir. Men Egangizman.</div>
  <div id="13"><sup><a href="https://www.kitobook.com/compare/book/03/21/13/" title="сравнение переводов, параллельные ссылки">13</a></sup> Oliy ruhoniy faqat bokira qizga uylansin.</div>
  <div id="14"><sup><a href="https://www.kitobook.com/compare/book/03/21/14/" title="сравнение переводов, параллельные ссылки">14</a></sup> Beva, eridan ajralgan yoki fohishalik qilib bulg‘angan ayolni xotinlikka olmasin. O‘z qavmidagi bokira qizga uylansin,</div>
  <div id="15"><sup><a href="https://www.kitobook.com/compare/book/03/21/15/" title="сравнение переводов, параллельные ссылки">15</a></sup> shu tariqa muqaddas naslini haromlikdan asrasin. Men, Egangiz, uni muqaddas qilganman.”</div>
  <div id="16"><sup><a href="https://www.kitobook.com/compare/book/03/21/16/" title="сравнение переводов, параллельные ссылки">16</a></sup> Egamiz Muso orqali</div>
  <div id="17"><sup><a href="https://www.kitobook.com/compare/book/03/21/17/" title="сравнение переводов, параллельные ссылки">17</a></sup> Horunga shunday dedi: “Avlodingdan nuqsoni bor biror odam Menga qurbonliklarni keltirmasin. Bunga avlodlar osha rioya qilinglar.</div>
  <div id="18"><sup><a href="https://www.kitobook.com/compare/book/03/21/18/" title="сравнение переводов, параллельные ссылки">18</a></sup> Nuqsoni bor hech kim yaqinimga kelmasin: ko‘r, cho‘loq, mayib, majruh</div>
  <div id="19"><sup><a href="https://www.kitobook.com/compare/book/03/21/19/" title="сравнение переводов, параллельные ссылки">19</a></sup> qo‘l– oyog‘i singan,</div>
  <div id="20"><sup><a href="https://www.kitobook.com/compare/book/03/21/20/" title="сравнение переводов, параллельные ссылки">20</a></sup> bukur, pakana, ko‘zida nuqsoni bor, yiringlagan yaralari yoki qo‘tiri bor, moyagi ezilgan odam qurbongohning yaqiniga bormasin.</div>
  <div id="21"><sup><a href="https://www.kitobook.com/compare/book/03/21/21/" title="сравнение переводов, параллельные ссылки">21</a></sup> Ruhoniy Horun naslidan nuqsoni bor hech kim olovda kuydiriladigan nazrlarni Men, Egangizga keltirmoqchi bo‘lib yaqinlashmasin. Nuqsoni bo‘lgani uchun u Menga taom nazrlarni keltirish uchun yaqinlashmasin.</div>
  <div id="22"><sup><a href="https://www.kitobook.com/compare/book/03/21/22/" title="сравнение переводов, параллельные ссылки">22</a></sup> U Mening qurbonliklarimni, eng muqaddas va muqaddas nazrlarimni tanovul qilishi mumkin.</div>
  <div id="23"><sup><a href="https://www.kitobook.com/compare/book/03/21/23/" title="сравнение переводов, параллельные ссылки">23</a></sup> Lekin nuqsoni tufayli u Muqaddas xonadagiichki pardaga va qurbongohga aslo yaqinlashmasin. Aks holda u muqaddas makonimni bulg‘agan bo‘ladi. Makonimni muqaddas qiladigan Egangiz Menman.”</div>
  <div id="24"><sup><a href="https://www.kitobook.com/compare/book/03/21/24/" title="сравнение переводов, параллельные ссылки">24</a></sup> Shunday qilib, Muso bularning hammasini Horun va uning o‘g‘illariga hamda butun Isroil xalqiga aytdi.</div>
</div>