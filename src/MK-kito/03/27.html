<div itemprop="articleBody" class="text">
  <div id="1"><sup><a href="https://www.kitobook.com/compare/book/03/27/1/" title="сравнение переводов, параллельные ссылки">1</a></sup> Egamiz Muso orqali</div>
  <div id="2"><sup><a href="https://www.kitobook.com/compare/book/03/27/2/" title="сравнение переводов, параллельные ссылки">2</a></sup> Isroil xalqiga quyidagi qoidalarni berdi: agar birortangiz ont ichib, Egamizga biror odamni bag‘ishlagan bo‘lsangiz, ontingiz ustidan chiqish uchun quyidagi qiymatni to‘lang:</div>
  <div id="3"><sup><a href="https://www.kitobook.com/compare/book/03/27/3/" title="сравнение переводов, параллельные ссылки">3</a></sup> 20 dan 60 yoshgacha bo‘lgan erkak uchun 50 bo‘lak kumush,</div>
  <div id="4"><sup><a href="https://www.kitobook.com/compare/book/03/27/4/" title="сравнение переводов, параллельные ссылки">4</a></sup> 20 dan 60 yoshgacha bo‘lgan ayol uchun 30 bo‘lak kumush,</div>
  <div id="5"><sup><a href="https://www.kitobook.com/compare/book/03/27/5/" title="сравнение переводов, параллельные ссылки">5</a></sup> 5 dan 20 yoshgacha bo‘lgan o‘g‘il bola uchun 20 bo‘lak kumush, 5 dan 20 yoshgacha bo‘lgan qiz bola uchun 10 bo‘lak kumush,</div>
  <div id="6"><sup><a href="https://www.kitobook.com/compare/book/03/27/6/" title="сравнение переводов, параллельные ссылки">6</a></sup> 1 oylikdan 5 yoshgacha bo‘lgan o‘g‘il bola uchun 5 bo‘lak kumush, 1 oylikdan 5 yoshgacha bo‘lgan qiz bola uchun 3 bo‘lak kumush,</div>
  <div id="7"><sup><a href="https://www.kitobook.com/compare/book/03/27/7/" title="сравнение переводов, параллельные ссылки">7</a></sup> 60 va undan yuqori yoshdagi erkak uchun 15 bo‘lak kumush, 60 va undan yuqori yoshdagi ayol uchun 10 bo‘lak kumush.</div>
  <div id="8"><sup><a href="https://www.kitobook.com/compare/book/03/27/8/" title="сравнение переводов, параллельные ссылки">8</a></sup> Agar ont ichgan odam nochorligidan belgilangan qiymatni to‘lay olmasa, u Egamizga bag‘ishlagan odamini ruhoniyning oldiga olib kelsin. Ruhoniy ont ichgan odamning ahvoliga yarasha qiymatni belgilasin.</div>
  <div id="9"><sup><a href="https://www.kitobook.com/compare/book/03/27/9/" title="сравнение переводов, параллельные ссылки">9</a></sup> Agar siz ont ichib, qurbonlik qilishga yaraydigan jonivorni Egamizga bag‘ishlagan bo‘lsangiz, Egamizga atalgan bu jonivor muqaddas hisoblansin.</div>
  <div id="10"><sup><a href="https://www.kitobook.com/compare/book/03/27/10/" title="сравнение переводов, параллельные ссылки">10</a></sup> Bunday jonivorni boshqasiga almashtirib bo‘lmaydi. Yaxshisini yomoniga yoki yomonini yaxshisiga ayriboshlamang. Jonivorning birini boshqasiga almashtiradigan bo‘lsangiz, jonivorlarning ikkalasi ham muqaddas hisoblansin.</div>
  <div id="11"><sup><a href="https://www.kitobook.com/compare/book/03/27/11/" title="сравнение переводов, параллельные ссылки">11</a></sup> Agar Egamizga qurbonlik qilishga yaramaydigan, harom hayvonni atagan bo‘lsangiz, o‘sha hayvonni ruhoniy oldiga olib keling.</div>
  <div id="12"><sup><a href="https://www.kitobook.com/compare/book/03/27/12/" title="сравнение переводов, параллельные ссылки">12</a></sup> Ruhoniy hayvonning yaxshi yoki yomon ahvoliga qarab bahosini belgilasin va uning qiymati shunday bo‘lsin.</div>
  <div id="13"><sup><a href="https://www.kitobook.com/compare/book/03/27/13/" title="сравнение переводов, параллельные ссылки">13</a></sup> Bordi–yu, siz atagan hayvoningizni qaytarib olmoqchi bo‘lsangiz, ruhoniy tomonidan belgilagan qiymat ustiga o‘sha qiymatning beshdan bir qismini qo‘shib bering.</div>
  <div id="14"><sup><a href="https://www.kitobook.com/compare/book/03/27/14/" title="сравнение переводов, параллельные ссылки">14</a></sup> Agar odam Egamizga o‘z uyini bag‘ishlasa, ruhoniy uyni baholasin, uyning yaxshi yoki yomon ahvoliga qarab qiymatini belgilasin va uning qiymati shunday bo‘lsin.</div>
  <div id="15"><sup><a href="https://www.kitobook.com/compare/book/03/27/15/" title="сравнение переводов, параллельные ссылки">15</a></sup> Mobodo uyni bag‘ishlagan odam uyini qaytarib olmoqchi bo‘lsa, u ruhoniy belgilagan qiymat ustiga qiymatning beshdan bir qismini qo‘shib bersin. Shunda uy yana uniki bo‘ladi.</div>
  <div id="16"><sup><a href="https://www.kitobook.com/compare/book/03/27/16/" title="сравнение переводов, параллельные ссылки">16</a></sup> Agar odam meros qilib olgan yerini Egamizga bag‘ishlamoqchi bo‘lsa, yerning qiymati u yerga ekiladigan urug‘ning miqdoriga ko‘ra, belgilansin. O‘n savat urug‘lik arpaning bahosi ellik bo‘lak kumush bo‘lsin.</div>
  <div id="17"><sup><a href="https://www.kitobook.com/compare/book/03/27/17/" title="сравнение переводов, параллельные ссылки">17</a></sup> Agar dala Qutlug‘ yili bag‘ishlangan bo‘lsa, dalaning qiymati belgilangan bahoda qolsin.</div>
  <div id="18"><sup><a href="https://www.kitobook.com/compare/book/03/27/18/" title="сравнение переводов, параллельные ссылки">18</a></sup> Bordi–yu, dala Qutlug‘ yildan keyin bag‘ishlangan bo‘lsa, ruhoniy dalaning qiymatini keyingi Qutlug‘ yilgacha qolgan yillarning soniga ko‘ra, belgilasin. Dalaning asl qiymati kamaytirilsin.</div>
  <div id="19"><sup><a href="https://www.kitobook.com/compare/book/03/27/19/" title="сравнение переводов, параллельные ссылки">19</a></sup> Dalani bag‘ishlagan odam dalasini qaytarib olmoqchi bo‘lsa, u belgilangan qiymat ustiga dala qiymatning beshdan bir qismini qo‘shib bersin. Shunda dala yana uniki bo‘ladi.</div>
  <div id="20"><sup><a href="https://www.kitobook.com/compare/book/03/27/20/" title="сравнение переводов, параллельные ссылки">20</a></sup> Bordi–yu, u dalasini qaytarib sotib olmasa va dala boshqa birovga sotilgan bo‘lsa, dalaning egasi o‘z dalasini qaytarib sotib olish huquqidan mahrum qilinsin.</div>
  <div id="21"><sup><a href="https://www.kitobook.com/compare/book/03/27/21/" title="сравнение переводов, параллельные ссылки">21</a></sup> Keyingi Qutlug‘ yili kelganda bu dala Egamizga tamomila bag‘ishlangan bo‘lib, muqaddas hisoblanadi. Dala ruhoniylarga qarashli bo‘ladi.</div>
  <div id="22"><sup><a href="https://www.kitobook.com/compare/book/03/27/22/" title="сравнение переводов, параллельные ссылки">22</a></sup> Agar biror odam sotib olgan, ya’ni merosi bo‘lmagan dalasini Egamizga bag‘ishlasa,</div>
  <div id="23"><sup><a href="https://www.kitobook.com/compare/book/03/27/23/" title="сравнение переводов, параллельные ссылки">23</a></sup> ruhoniy dalaning qiymatini Qutlug‘ yilgacha qolgan yillar soni asosida belgilasin. U odam ruhoniy belgilagan qiymatni o‘sha kuniyoq Egamizga ehson sifatida keltirsin.</div>
  <div id="24"><sup><a href="https://www.kitobook.com/compare/book/03/27/24/" title="сравнение переводов, параллельные ссылки">24</a></sup> Qutlug‘ yili esa dala merosxo‘rga — kimdan sotib olingan bo‘lsa, o‘sha odamga qaytarib berilsin.</div>
  <div id="25"><sup><a href="https://www.kitobook.com/compare/book/03/27/25/" title="сравнение переводов, параллельные ссылки">25</a></sup> Har qanday narsaning qiymati belgilanganda Muqaddas chodirda ishlatiladigan kumush birligi asos qilib olinsin. Har bir kumush bo‘lagining og‘irligi 2,5 misqol bo‘lsin.</div>
  <div id="26"><sup><a href="https://www.kitobook.com/compare/book/03/27/26/" title="сравнение переводов, параллельные ссылки">26</a></sup> Molu qo‘ylaringizning birinchi tug‘ilgan bolalarini Egamizga bag‘ishlamang, ular shusiz ham Egamizga tegishlidir.</div>
  <div id="27"><sup><a href="https://www.kitobook.com/compare/book/03/27/27/" title="сравнение переводов, параллельные ссылки">27</a></sup> Harom hayvonning to‘ng‘ich bolasini qaytarib sotib olishingiz mumkin. Buning uchun belgilangan qiymatni to‘lab, buning ustiga qiymatning beshdan bir qismini qo‘shib bering. Agar uni qaytarib sotib olmasangiz, ruhoniy uni boshqa birovga belgilagan qiymatga sotib yuborishi mukin.</div>
  <div id="28"><sup><a href="https://www.kitobook.com/compare/book/03/27/28/" title="сравнение переводов, параллельные ссылки">28</a></sup> Egamizga tamomila bag‘ishlangan har qanday odamni, jonivor yoki meros qilib olingan yerni qaytarib sotib olish yoki sotib yuborish mumkin emas. Egamizga tamomila bag‘ishlangan har qanday narsa abadiy Egamizga tegishli hisoblanadi.</div>
  <div id="29"><sup><a href="https://www.kitobook.com/compare/book/03/27/29/" title="сравнение переводов, параллельные ссылки">29</a></sup> Hatto Egamizga tamomila bag‘ishlangan odamni ham qaytarib sotib olishingiz mumkin emas. Uni o‘ldirishingiz lozim.</div>
  <div id="30"><sup><a href="https://www.kitobook.com/compare/book/03/27/30/" title="сравнение переводов, параллельные ссылки">30</a></sup> Yer hosilidan va daraxt mevalaridan olingan ushr ham Egamiznikidir. Bular Egamiz uchun muqaddasdir.</div>
  <div id="31"><sup><a href="https://www.kitobook.com/compare/book/03/27/31/" title="сравнение переводов, параллельные ссылки">31</a></sup> Agar birortasi ushrini qaytarib sotib olmoqchi bo‘lsa, ushrning qiymati ustiga qiymatning beshdan bir qismini qo‘shib bersin.</div>
  <div id="32"><sup><a href="https://www.kitobook.com/compare/book/03/27/32/" title="сравнение переводов, параллельные ссылки">32</a></sup> Poda va suruvingizdan olingan ushrni — sanalgan har o‘ninchi jonivorni Egamizga bag‘ishlang.</div>
  <div id="33"><sup><a href="https://www.kitobook.com/compare/book/03/27/33/" title="сравнение переводов, параллельные ссылки">33</a></sup> Ushr qilib olingan jonivorni tanlamang, uni yaxshisi yoki yomoniga almashtirmang. Agar almashtiradigan bo‘lsangiz, jonivorlarning ikkalasi ham muqaddas hisoblansin, ularni qaytarib sotib olishingiz mumkin emas.</div>
  <div id="34"><sup><a href="https://www.kitobook.com/compare/book/03/27/34/" title="сравнение переводов, параллельные ссылки">34</a></sup> Egamiz Muso orqali Isroil xalqiga Sinay tog‘ida bergan amrlar shulardan iborat edi.</div>
</div>