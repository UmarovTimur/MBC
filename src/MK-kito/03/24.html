<div itemprop="articleBody" class="text">
  <div id="1"><sup><a href="https://www.kitobook.com/compare/book/03/24/1/" title="сравнение переводов, параллельные ссылки">1</a></sup> Egamiz Muso orqali</div>
  <div id="2"><sup><a href="https://www.kitobook.com/compare/book/03/24/2/" title="сравнение переводов, параллельные ссылки">2</a></sup> Isroil xalqiga quyidagi amrlarni berdi: toza zaytun moyidan olib kelinglar. Toki moychiroqlar har doim tun bo‘yi yonib tursin.</div>
  <div id="3"><sup><a href="https://www.kitobook.com/compare/book/03/24/3/" title="сравнение переводов, параллельные ссылки">3</a></sup> Horun moychiroqlarniUchrashuv chodiriga, ahd sandig‘ini to‘sib turgan ichki parda oldiga o‘rnatsin. MoychiroqlarEgamiz oldida oqshomdan ertalabgacha o‘chmay yonib tursin. Bu avlodlaringiz osha doimiy qonun–qoida bo‘lsin.</div>
  <div id="4"><sup><a href="https://www.kitobook.com/compare/book/03/24/4/" title="сравнение переводов, параллельные ссылки">4</a></sup> Horun moychiroqlarni toza oltindan yasalgan chiroqpoyaga o‘rnatsin. Moychiroqlar Egamizning oldida har doim tun bo‘yi yonib tursin.</div>
  <div id="5"><sup><a href="https://www.kitobook.com/compare/book/03/24/5/" title="сравнение переводов, параллельные ссылки">5</a></sup> Sifatli undan o‘n ikkita non yop. Har bir non sakkiz kosa undan yopilgan bo‘lsin.</div>
  <div id="6"><sup><a href="https://www.kitobook.com/compare/book/03/24/6/" title="сравнение переводов, параллельные ссылки">6</a></sup> Nonlarni Egamiz huzuridagi toza oltindan yasalgan xontaxta ustiga ikki qator qilib ter. Har bir qatorda oltitadan non bo‘lsin.</div>
  <div id="7"><sup><a href="https://www.kitobook.com/compare/book/03/24/7/" title="сравнение переводов, параллельные ссылки">7</a></sup> Har bir qatorga toza xushbo‘y tutatqidan qo‘y. Bu xushbo‘y tutatqi nonning o‘rniga olovda kuydirilib, Egamizga nazr qilinadi.</div>
  <div id="8"><sup><a href="https://www.kitobook.com/compare/book/03/24/8/" title="сравнение переводов, параллельные ссылки">8</a></sup> Horun nonlarni doimiy tarzda, har Shabbat kuni Isroil xalqi nomidan Egamiz oldiga qo‘ysin. Bu Isroil xalqining abadiy majburiyatidir.</div>
  <div id="9"><sup><a href="https://www.kitobook.com/compare/book/03/24/9/" title="сравнение переводов, параллельные ссылки">9</a></sup> Bu nonlar Horun va uning avlodiniki bo‘lsin. Ular bu nonlarni muqaddas joyda tanovul qilishsin. Egamizga atab, olovda kuydiriladigan nazrlardan Horunning nasliga berilgan doimiy ulush shudir, u g‘oyat muqaddasdir.</div>
  <div id="10"><sup><a href="https://www.kitobook.com/compare/book/03/24/10/" title="сравнение переводов, параллельные ссылки">10</a></sup> Dan qabilasidan bo‘lgan Dibri qizi Shalumit Misrlik bir kishiga turmushga chiqqan edi. Ularning bir o‘g‘li bor edi. Bir kuni o‘sha o‘g‘li Isroil xalqidan bo‘lgan bir odam bilan janjallashib qoldi.</div>
  <div id="11"><sup><a href="https://www.kitobook.com/compare/book/03/24/11/" title="сравнение переводов, параллельные ссылки">11</a></sup> Janjal paytida Shalumitning o‘g‘li qarg‘anib, Xudoga shak keltirdi. Shunda uni Musoning oldiga olib kelishdi.</div>
  <div id="12"><sup><a href="https://www.kitobook.com/compare/book/03/24/12/" title="сравнение переводов, параллельные ссылки">12</a></sup> Egamizning hukmi ma’lum bo‘lgunga qadar uni qamab qo‘yishdi.</div>
  <div id="13"><sup><a href="https://www.kitobook.com/compare/book/03/24/13/" title="сравнение переводов, параллельные ссылки">13</a></sup> Egamiz Musoga dedi:</div>
  <div id="14"><sup><a href="https://www.kitobook.com/compare/book/03/24/14/" title="сравнение переводов, параллельные ссылки">14</a></sup> — Shakkokni qarorgohning tashqarisiga olib chiqinglar. Shak keltirganini eshitganlarning hammasi qo‘lini uning boshiga qo‘ysin, keyin butun jamoa uni toshbo‘ron qilsin.</div>
  <div id="15"><sup><a href="https://www.kitobook.com/compare/book/03/24/15/" title="сравнение переводов, параллельные ссылки">15</a></sup> Isroil xalqiga shu gapimni aytib qo‘y: “Meni qarg‘agan har qanday odam jazoga tortilsin.</div>
  <div id="16"><sup><a href="https://www.kitobook.com/compare/book/03/24/16/" title="сравнение переводов, параллельные ссылки">16</a></sup> Men, Egangizga shak keltirgan odamning jazosi o‘limdir. Butun jamoa uni toshbo‘ron qilsin. Shakkok, musofir yoki Isroil xalqidan bo‘lishidan qat’iy nazar, o‘ldirilsin.</div>
  <div id="17"><sup><a href="https://www.kitobook.com/compare/book/03/24/17/" title="сравнение переводов, параллельные ссылки">17</a></sup> Odamning joniga qasd qilgan har qanday odam o‘ldirilsin.</div>
  <div id="18"><sup><a href="https://www.kitobook.com/compare/book/03/24/18/" title="сравнение переводов, параллельные ссылки">18</a></sup> Birovning molini o‘ldirib qo‘ygan odam egasiga tovon to‘lasin. Bunday vaziyatda jon evaziga jon, degan qoida qo‘llanilsin.</div>
  <div id="19"><sup><a href="https://www.kitobook.com/compare/book/03/24/19/" title="сравнение переводов, параллельные ссылки">19</a></sup> Agar kimdir birovga shikast yetkazsa, unga ham xuddi shunday shikast yetkazilsin.</div>
  <div id="20"><sup><a href="https://www.kitobook.com/compare/book/03/24/20/" title="сравнение переводов, параллельные ссылки">20</a></sup> Siniq evaziga siniq, ko‘z evaziga ko‘z, tish evaziga tish bilan javob qaytarilsin. Shikast yetkazganga xuddi shunday shikast yetkazilsin.</div>
  <div id="21"><sup><a href="https://www.kitobook.com/compare/book/03/24/21/" title="сравнение переводов, параллельные ссылки">21</a></sup> Jonivorni o‘ldirgan tovon to‘lasin, odamni o‘ldirgan esa o‘lim jazosini olsin.</div>
  <div id="22"><sup><a href="https://www.kitobook.com/compare/book/03/24/22/" title="сравнение переводов, параллельные ссылки">22</a></sup> Musofir uchun ham, Isroillik uchun ham qonun birdir. Men Egangiz Xudoman.”</div>
  <div id="23"><sup><a href="https://www.kitobook.com/compare/book/03/24/23/" title="сравнение переводов, параллельные ссылки">23</a></sup> Muso bu so‘zlarni Isroil xalqiga aytib bo‘lgach, xalq shakkokni qarorgoh tashqarisiga olib chiqib, toshbo‘ron qildi. Shunday qilib, Isroil xalqi Egamizning Musoga bergan amrini ado etdi.</div>
</div>