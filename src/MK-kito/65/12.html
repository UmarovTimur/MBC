<div itemprop="articleBody" class="text">
  <div id="1"><sup><a href="https://www.kitobook.com/compare/book/65/12/1/" title="сравнение переводов, параллельные ссылки">1</a></sup> Imoni bizga ibrat bo‘lib xizmat qiladigan ana shu odamlarning hammasi atrofimizni o‘rab olgan. Bu katta olomon bizni kuzatib turarkan, taqdirimizdagi musobaqada sabr–toqat bilan chopaylik. Yugurishimizga xalaqit berayotgan har qanday yukni, ayniqsa, to‘sqinlik qilayotgan har qanday gunohni bir chetga uloqtirib tashlaylik.</div>
  <div id="2"><sup><a href="https://www.kitobook.com/compare/book/65/12/2/" title="сравнение переводов, параллельные ссылки">2</a></sup> Isoga ko‘z tikaylik. Axir, U bu imon musobaqasida biz uchun yo‘l ochib, butun masofani bizdan oldin yugurib o‘tdi. Iso kelajakdagi shodlikka erishish uchun, sharmandali o‘limni pisand qilmay, xochda azob bilan jon berdi. Hozir esa U Xudo taxtining o‘ng tomonida o‘tiribdi.</div>
  <div id="3"><sup><a href="https://www.kitobook.com/compare/book/65/12/3/" title="сравнение переводов, параллельные ссылки">3</a></sup> Jasoratingiz so‘nmasligi va ko‘nglingiz cho‘kmasligi uchun, Iso haqida fikr yuritinglar. U gunohkorlar tomonidan ko‘p xo‘rlanib, hammasiga chidagan–ku!</div>
  <div id="4"><sup><a href="https://www.kitobook.com/compare/book/65/12/4/" title="сравнение переводов, параллельные ссылки">4</a></sup> Sizlar esa qoningizni to‘kish darajasigacha gunohga qarshi kurashmadingizlar.</div>
  <div id="5"><sup><a href="https://www.kitobook.com/compare/book/65/12/5/" title="сравнение переводов, параллельные ссылки">5</a></sup> Xudoning sizlarga O‘z farzandlari sifatida aytgan bu dalda so‘zlarini unutibsizlar: “O‘g‘lim, Egamizning tarbiyasiga e’tiborsiz bo‘lmagin, Undan tanbeh olganingda ko‘ngling cho‘kmasin.</div>
  <div id="6"><sup><a href="https://www.kitobook.com/compare/book/65/12/6/" title="сравнение переводов, параллельные ссылки">6</a></sup> Zero, Egamiz yaxshi ko‘rgan bandasini tarbiyalaydi, Farzand qilib olgan har bir odamni jazolaydi.”</div>
  <div id="7"><sup><a href="https://www.kitobook.com/compare/book/65/12/7/" title="сравнение переводов, параллельные ссылки">7</a></sup> Chekayotgan azoblaringizni Xudoning tarbiyasi, deb bilib, sabr–toqat qilinglar. Chunki Xudo sizlarni O‘z farzandlariday ko‘rib, tarbiya qilyapti. Axir, har bir ota o‘z farzandini tarbiya qiladi–ku!</div>
  <div id="8"><sup><a href="https://www.kitobook.com/compare/book/65/12/8/" title="сравнение переводов, параллельные ссылки">8</a></sup> Agar Xudo sizlarni boshqa farzandlarini tarbiyalaganday tarbiyalamasa, demak, sizlar Xudoning farzandlari emas, haromzodasizlar.</div>
  <div id="9"><sup><a href="https://www.kitobook.com/compare/book/65/12/9/" title="сравнение переводов, параллельные ссылки">9</a></sup> Biz jismoniy otalarimizning tarbiyasini olib, ularni hurmat qilib kelyapmiz. Shunday ekan, yangi hayotga ega bo‘lish uchun osmondagi Otamizga bundan–da ko‘proq itoat qilishimiz kerak emasmi?!</div>
  <div id="10"><sup><a href="https://www.kitobook.com/compare/book/65/12/10/" title="сравнение переводов, параллельные ссылки">10</a></sup> Jismoniy otalarimiz qisqa vaqt davomida, bizni o‘z bilganiday tarbiyalagan edilar. Xudo esa bizning manfaatimizni ko‘zlaydi. Biz U kabi muqaddas bo‘lishimiz uchun Xudo bizni tarbiyalaydi.</div>
  <div id="11"><sup><a href="https://www.kitobook.com/compare/book/65/12/11/" title="сравнение переводов, параллельные ссылки">11</a></sup> Odam tarbiya olayotganda xursand bo‘lmaydi, aksincha, qayg‘uradi. Ammo bunday tarbiyani olgan odam keyinchalik tinch–totuv va solih hayot kechiradi.</div>
  <div id="12"><sup><a href="https://www.kitobook.com/compare/book/65/12/12/" title="сравнение переводов, параллельные ссылки">12</a></sup> Qo‘llaringiz toliqqan, tizzalaringiz bukilgan, ammo mahkam turing.</div>
  <div id="13"><sup><a href="https://www.kitobook.com/compare/book/65/12/13/" title="сравнение переводов, параллельные ссылки">13</a></sup> O‘zingiz uchun to‘g‘ri yo‘lni tanlab yuring. Toki orangizdagi “ojiz” va “oqsoq” odamlar yiqilmasin, balki shifo topsinlar.</div>
  <div id="14"><sup><a href="https://www.kitobook.com/compare/book/65/12/14/" title="сравнение переводов, параллельные ссылки">14</a></sup> Hamma bilan tinch–totuv yashashga harakat qilinglar. Halol hayot kechirishga tirishinglar, aks holda, Egamizni ko‘ra olmaysizlar.</div>
  <div id="15"><sup><a href="https://www.kitobook.com/compare/book/65/12/15/" title="сравнение переводов, параллельные ссылки">15</a></sup> Ehtiyot bo‘linglar, tag‘in, o‘zingizni Xudoning inoyatidan mahrum qilib qo‘ymanglar. Oralaringizda achchiq ildiz o‘sishiga yo‘l qo‘ymanglar, aks holda uning zahri muammolar tug‘dirib, ko‘plaringizni harom qiladi.</div>
  <div id="16"><sup><a href="https://www.kitobook.com/compare/book/65/12/16/" title="сравнение переводов, параллельные ссылки">16</a></sup> Qaranglar, orangizda Esovga o‘xshaganlar bo‘lmasin. Esov to‘ng‘ich o‘g‘il huquqini bir kosa ovqat uchun sotgan axloqi buzuq, betavfiq bir odam edi.</div>
  <div id="17"><sup><a href="https://www.kitobook.com/compare/book/65/12/17/" title="сравнение переводов, параллельные ссылки">17</a></sup> O‘zingizga ma’lumki, keyin Esov va’da qilingan merosni olish uchun, otasidan: “Meni duo qiling”, deb so‘radi, ammo otasi uni rad etdi. Esov ko‘z yosh to‘kib, otasiga yolvorsa–da, voz kechgan merosini qaytarib olishga aslo imkoni yo‘q edi.</div>
  <div id="18"><sup><a href="https://www.kitobook.com/compare/book/65/12/18/" title="сравнение переводов, параллельные ссылки">18</a></sup> Sizlar yaqinlashgan tog‘ Sinay tog‘i emas. Sinay tog‘i jismoniy bir tog‘ bo‘lib, unga qo‘l tekkizib ko‘rsa bo‘lardi. U yerda alanga lovullab yonardi, ustini zulmat, qora bulut qoplagan, bo‘ron bosgan edi.</div>
  <div id="19"><sup><a href="https://www.kitobook.com/compare/book/65/12/19/" title="сравнение переводов, параллельные ссылки">19</a></sup> Burg‘u sadosi yangrab, Xudoning ovozi eshitilgandi. Buni eshitgan odamlar: “Yolvoramiz, Xudo bizga boshqa gapirmasin”, deb o‘tingandi.</div>
  <div id="20"><sup><a href="https://www.kitobook.com/compare/book/65/12/20/" title="сравнение переводов, параллельные ссылки">20</a></sup> Chunki “Toqqa hatto hayvon ham tegsa, toshbo‘ron qilinsin”, degan Xudoning buyrug‘iga ular dosh bera olmagan edilar.</div>
  <div id="21"><sup><a href="https://www.kitobook.com/compare/book/65/12/21/" title="сравнение переводов, параллельные ссылки">21</a></sup> Sinay tog‘idagi manzara shu qadar dahshatli ediki, Musoning o‘zi: “Qo‘rqqanimdan titrab ketyapman”, — degandi.</div>
  <div id="22"><sup><a href="https://www.kitobook.com/compare/book/65/12/22/" title="сравнение переводов, параллельные ссылки">22</a></sup> Sizlar, aksincha, samodagi Sion tog‘iga va barhayot Xudoning shahri — samoviy Quddusga yaqinlashgansizlar. Shod–xurramlik qilgani yig‘ilgan minglab farishtalar oldiga kelgansizlar.</div>
  <div id="23"><sup><a href="https://www.kitobook.com/compare/book/65/12/23/" title="сравнение переводов, параллельные ссылки">23</a></sup> Ismlari osmonda yozilgan Xudoning merosxo‘rlariga sizlar sherik bo‘ldingizlar. Hammani hukm qiluvchi Xudoning huzuriga kirdingizlar. Xudo barkamol qilgan solihlarning ruhlari oldiga keldingizlar.</div>
  <div id="24"><sup><a href="https://www.kitobook.com/compare/book/65/12/24/" title="сравнение переводов, параллельные ссылки">24</a></sup> Sizlar Yangi Ahdning vositachisi Isoning huzuriga kirdingizlar. Isoning qoniga yaqinlashdingizlar. Uning qoni Hobilning qoniga o‘xshab qasos talab qilmaydi, aksincha, gunohlarimizni yuvish uchun sepilgan.</div>
  <div id="25"><sup><a href="https://www.kitobook.com/compare/book/65/12/25/" title="сравнение переводов, параллельные ссылки">25</a></sup> Ehtiyot bo‘linglar, sizlarga gapirayotgan Xudodan yuz o‘girmanglar! Xudo yer yuzida gapirgan vaqtda Uni rad etganlar halokatdan qutula olmaganlar. Shunday ekan, biz osmondan gapirayotgan Xudoni rad etsak, ikki dunyoda ham jazodan qutula olmaymiz!</div>
  <div id="26"><sup><a href="https://www.kitobook.com/compare/book/65/12/26/" title="сравнение переводов, параллельные ссылки">26</a></sup> O‘sha vaqtda Uning ovozi yerni larzaga solgan edi. Endi esa U shunday demoqda: “Men yana bir bor yerni larzaga solaman, ammo bu safar osmonni ham titrataman.”</div>
  <div id="27"><sup><a href="https://www.kitobook.com/compare/book/65/12/27/" title="сравнение переводов, параллельные ссылки">27</a></sup> “Yana bir bor” degani shuni bildiradiki, yaratilgan butun mavjudot yo‘q bo‘lib ketadi, faqat tebranmas, abadiy mavjudot qoladi.</div>
  <div id="28"><sup><a href="https://www.kitobook.com/compare/book/65/12/28/" title="сравнение переводов, параллельные ссылки">28</a></sup> Bizga tebranmas shohlik berilgan. Shunday ekan, Xudodan minnatdor bo‘lib, ehtirom va qo‘rquv ila Unga manzur ravishda sajda qilaylik.</div>
  <div id="29"><sup><a href="https://www.kitobook.com/compare/book/65/12/29/" title="сравнение переводов, параллельные ссылки">29</a></sup> Axir, bizning Xudoyimiz yamlamay yutadigan olovdir.</div>
</div>