<div itemprop="articleBody" class="text">
  <div id="1"><sup><a href="https://www.kitobook.com/compare/book/65/13/1/" title="сравнение переводов, параллельные ссылки">1</a></sup> Bir–biringizni birodarlarday yaxshi ko‘rishni davom ettiringlar.</div>
  <div id="2"><sup><a href="https://www.kitobook.com/compare/book/65/13/2/" title="сравнение переводов, параллельные ссылки">2</a></sup> Mehmondo‘stlikni unutmanglar. Zero, mehmondo‘st bo‘lgan ba’zi odamlar o‘zlari bilmagan holda farishtalarni mehmon qilishgan.</div>
  <div id="3"><sup><a href="https://www.kitobook.com/compare/book/65/13/3/" title="сравнение переводов, параллельные ссылки">3</a></sup> Qamoqdagi birodarlaringizni unutmanglar, go‘yo o‘zingiz ham ular bilan birga qamoqda o‘tirgandek, ularni yodingizda tutinglar. Xo‘rlanganlarni unutmanglar, o‘zingizni ularning o‘rniga qo‘yib ko‘ringlar.</div>
  <div id="4"><sup><a href="https://www.kitobook.com/compare/book/65/13/4/" title="сравнение переводов, параллельные ссылки">4</a></sup> Nikohni hammangiz e’zozlanglar. Er–xotinlik munosabatini beg‘ubor saqlanglar. Fahshu zinoga berilganlarni Xudo hukm qiladi.</div>
  <div id="5"><sup><a href="https://www.kitobook.com/compare/book/65/13/5/" title="сравнение переводов, параллельные ссылки">5</a></sup> Pulga ko‘ngil bog‘lamanglar. Bori bilan qanoatlaninglar. Zero, Xudo: “Sizlarni tashlab ketmayman, sizlarni tark etmayman”, — deb aytgan.</div>
  <div id="6"><sup><a href="https://www.kitobook.com/compare/book/65/13/6/" title="сравнение переводов, параллельные ссылки">6</a></sup> Shuning uchun biz ishonch bilan ayta olamiz: “Egam Madadkorimdir, shu bois qo‘rqmayman. Insonlar menga nima qila oladi?!”</div>
  <div id="7"><sup><a href="https://www.kitobook.com/compare/book/65/13/7/" title="сравнение переводов, параллельные ссылки">7</a></sup> Xudoning kalomini sizlarga o‘rgatgan ustozlaringizni xotirlanglar. Ularning bosib o‘tgan hayot yo‘li haqida fikr yuritinglar. Imonlariga taqlid qilinglar.</div>
  <div id="8"><sup><a href="https://www.kitobook.com/compare/book/65/13/8/" title="сравнение переводов, параллельные ссылки">8</a></sup> Iso Masih kecha, bugun va to abad O‘shadir, U o‘zgarmaydi.</div>
  <div id="9"><sup><a href="https://www.kitobook.com/compare/book/65/13/9/" title="сравнение переводов, параллельные ссылки">9</a></sup> Shunday ekan, turli xil g‘alati ta’limotlarga berilib, to‘g‘ri yo‘ldan og‘ib ketmanglar. Qurbonlik marosimlariga doir yegulik–ichgulik qoidalariga rioya qilavermay, yaxshisi, Xudoning inoyati bilan yuragingizni baquvvat qilinglar. Axir, insonlar yaratgan bu qoidalar ularga rioya qiluvchilarga hech qanday foyda keltirmaydi.</div>
  <div id="10"><sup><a href="https://www.kitobook.com/compare/book/65/13/10/" title="сравнение переводов, параллельные ссылки">10</a></sup> Esingizda bo‘lsin, biz ko‘zga ko‘rinmaydigan, haqiqiy qurbongoh oldida sajda qilmoqdamiz. Yerdagi qurbongoh oldida sajda qilayotganlar haqiqiy qurbongohda sajda qila olmaydilar.</div>
  <div id="11"><sup><a href="https://www.kitobook.com/compare/book/65/13/11/" title="сравнение переводов, параллельные ссылки">11</a></sup> Ilgarilari oliy ruhoniy xalqni gunohlaridan poklash uchun hayvonlarni qurbonlik qilardi. U qurbonliklar qonini Muqaddas xonaga olib kirgandan so‘ng, go‘shtini yemasdan, so‘yilgan hayvonlarni qarorgohdan tashqarida kuydirardi.</div>
  <div id="12"><sup><a href="https://www.kitobook.com/compare/book/65/13/12/" title="сравнение переводов, параллельные ссылки">12</a></sup> Shu singari Iso ham shahar darvozasidan tashqarida azob chekib o‘ldi. U O‘z qonini to‘kib, xalqini gunohlardan pokladi.</div>
  <div id="13"><sup><a href="https://www.kitobook.com/compare/book/65/13/13/" title="сравнение переводов, параллельные ссылки">13</a></sup> Kelinglar, endi biz ham qarorgoh tashqarisiga Isoning oldiga chiqaylik. U bilan birga xo‘rliklarga chidaylik.</div>
  <div id="14"><sup><a href="https://www.kitobook.com/compare/book/65/13/14/" title="сравнение переводов, параллельные ссылки">14</a></sup> Zero, bizning bu dunyoda doimiy maskanimiz yo‘q, biz bo‘lg‘usi shaharga ko‘z tikkanmiz.</div>
  <div id="15"><sup><a href="https://www.kitobook.com/compare/book/65/13/15/" title="сравнение переводов, параллельные ссылки">15</a></sup> Shunday ekan, Iso orqali Xudoga hamdu sano nazrlarini taqdim qilaveraylik. Isoni Rabbimiz deb e’tirof etishimiz Xudoga qurbonlikday bo‘lsin.</div>
  <div id="16"><sup><a href="https://www.kitobook.com/compare/book/65/13/16/" title="сравнение переводов, параллельные ссылки">16</a></sup> Yaxshilik qilishni va bir–birimizga yordam berishni unutmaylik, chunki bunday nazrlar Xudoga manzurdir.</div>
  <div id="17"><sup><a href="https://www.kitobook.com/compare/book/65/13/17/" title="сравнение переводов, параллельные ссылки">17</a></sup> Jamoatdagi boshliqlaringizga quloq solinglar, aytganlarini qilinglar. Axir, ular imon yo‘lida sizlarga posbonlik qiladilar, Xudoning oldida sizlar uchun hisobot beradilar. Ularga itoat qilsangiz, ular o‘z ishini xursandchilik bilan bajaradilar, bo‘lmasa, o‘lgan kunidan qiladilar. Bundan sizga nima foyda bo‘ladi?!</div>
  <div id="18"><sup><a href="https://www.kitobook.com/compare/book/65/13/18/" title="сравнение переводов, параллельные ссылки">18</a></sup> Men uchun ibodat qilinglar. Vijdonim toza ekanligiga aminman. Hurmatga loyiq hayot kechirishga harakat qilyapman.</div>
  <div id="19"><sup><a href="https://www.kitobook.com/compare/book/65/13/19/" title="сравнение переводов, параллельные ссылки">19</a></sup> O‘tinib so‘rayman, men uchun ibodat qilinglar, toki sizlarning oldingizga tezroq qaytib boray.</div>
  <div id="20"><sup><a href="https://www.kitobook.com/compare/book/65/13/20/" title="сравнение переводов, параллельные ссылки">20</a></sup> Tinchlik beradigan Xudo bizning Rabbimiz Isoni o‘likdan tiriltirdi. Iso O‘z qoni bilan abadiy ahdni muhrlagani uchun Xudo Uni xalqining ulug‘ Cho‘poni qilib tayinladi.</div>
  <div id="21"><sup><a href="https://www.kitobook.com/compare/book/65/13/21/" title="сравнение переводов, параллельные ссылки">21</a></sup> Shu qadar buyuk ishlarni qilgan Xudoning xohish–irodasini bajara olishingiz uchun U sizlarga har qanday ezgu fazilatu in’om bersin. U O‘zining manzur murod– maqsadini Iso Masih orqali sizlarda bajo keltirsin. Iso Masihga abadulabad shon–sharaflar bo‘lsin! Omin.</div>
  <div id="22"><sup><a href="https://www.kitobook.com/compare/book/65/13/22/" title="сравнение переводов, параллельные ссылки">22</a></sup> Ey birodarlarim, sizlarga qisqagina maktub yozdim. O‘tinaman, maktubimdagi nasihatlarni sabr–toqat bilan qabul qilinglar.</div>
  <div id="23"><sup><a href="https://www.kitobook.com/compare/book/65/13/23/" title="сравнение переводов, параллельные ссылки">23</a></sup> Aytmoqchi, birodarimiz Timo‘tiy qamoqdan chiqdi. Agar u bu yerga vaqtida yetib kelsa, sizlarni ko‘rgani borganimda, uni ham olib boraman.</div>
  <div id="24"><sup><a href="https://www.kitobook.com/compare/book/65/13/24/" title="сравнение переводов, параллельные ссылки">24</a></sup> Jamoatdagi hamma boshliqlaringizga va barcha Xudoning azizlariga salom aytinglar. Italiyalik birodarlarimiz sizlarga salom yo‘llayaptilar.</div>
  <div id="25"><sup><a href="https://www.kitobook.com/compare/book/65/13/25/" title="сравнение переводов, параллельные ссылки">25</a></sup> Xudoning inoyati hammangizga yor bo‘lsin.</div>
</div>