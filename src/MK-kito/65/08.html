<div itemprop="articleBody" class="text">
  <div id="1"><sup><a href="https://www.kitobook.com/compare/book/65/08/1/" title="сравнение переводов, параллельные ссылки">1</a></sup> Aytgan gaplarimizning mag‘zi quyidagicha: bizning shunday Oliy ruhoniyimiz borki, U samoda, Ulug‘vor Xudo taxtining o‘ng tomonida o‘tiribdi.</div>
  <div id="2"><sup><a href="https://www.kitobook.com/compare/book/65/08/2/" title="сравнение переводов, параллельные ссылки">2</a></sup> U samodagi haqiqiy Chodirning Eng muqaddas xonasida xizmat qilyapti. Bu Chodirni inson emas, balki Egamizning O‘zi qurgandir.</div>
  <div id="3"><sup><a href="https://www.kitobook.com/compare/book/65/08/3/" title="сравнение переводов, параллельные ссылки">3</a></sup> Har bir oliy ruhoniy Xudoga nazrlar va qurbonliklar keltirish uchun tayin etiladi. Shunday ekan, bizning Oliy ruhoniyimizning ham keltiradigan biror nazri bo‘lishi lozim edi.</div>
  <div id="4"><sup><a href="https://www.kitobook.com/compare/book/65/08/4/" title="сравнение переводов, параллельные ссылки">4</a></sup> Agar U yer yuzida bo‘lganda edi, umuman ruhoniy bo‘lolmas edi. Chunki Tavrotda buyurilgan nazrlarni keltiruvchi ruhoniylar bor.</div>
  <div id="5"><sup><a href="https://www.kitobook.com/compare/book/65/08/5/" title="сравнение переводов, параллельные ссылки">5</a></sup> Ular yer yuzidagi Muqaddas chodirda xizmat qiladilar. Bu Chodir bor–yo‘g‘i samodagi haqiqiy Chodirning nusxasi va soyasidir. Negaki, Xudo Musoga Chodir qurishni buyurganda, unga shunday degandi: “Ehtiyot bo‘l, hamma narsani Men senga tog‘da ko‘rsatgan namunaga muvofiq yasat.”</div>
  <div id="6"><sup><a href="https://www.kitobook.com/compare/book/65/08/6/" title="сравнение переводов, параллельные ссылки">6</a></sup> Ammo Isoga berilgan ruhoniylik xizmati boshqa ruhoniylarnikiga qaraganda buyukdir. Chunki Uning vositasida tuzilgan yangi ahd avvalgi ahddan ulug‘roqdir va a’loroq va’dalarga asoslangan.</div>
  <div id="7"><sup><a href="https://www.kitobook.com/compare/book/65/08/7/" title="сравнение переводов, параллельные ссылки">7</a></sup> Darvoqe, agar avvalgi ahd kamchiliksiz bo‘lganda edi, yangi ahd kerak bo‘lmasdi.</div>
  <div id="8"><sup><a href="https://www.kitobook.com/compare/book/65/08/8/" title="сравнение переводов, параллельные ссылки">8</a></sup> Odamlar avvalgi ahd talablarini bajara olmasliklariga Xudoning ko‘zi yetib, U O‘z xalqiga shunday degan edi: “Shunday kunlar keladiki, Men Isroil va Yahudo xalqlari bilan yangi ahd tuzaman.</div>
  <div id="9"><sup><a href="https://www.kitobook.com/compare/book/65/08/9/" title="сравнение переводов, параллельные ссылки">9</a></sup> Bu yangi ahd Men ularning ota–bobolari bilan tuzgan ahdga o‘xshamaydigan bo‘ladi. Men ota–bobolarini qo‘lidan yetaklab, Misrdan olib chiqqanimda, ular bilan ahd tuzgan edim. Ammo ular o‘sha ahdimga rioya qilishmadi, shuning uchun Men ulardan yuz o‘girdim.</div>
  <div id="10"><sup><a href="https://www.kitobook.com/compare/book/65/08/10/" title="сравнение переводов, параллельные ссылки">10</a></sup> Men kelajakda Isroil xalqi bilan tuzadigan ahd shunday bo‘ladi: Men qonunlarimni odamlarning ongiga solib qo‘yaman, qonunlarimni ularning yuraklariga yozaman. Men ularning Xudosi, ular esa Mening xalqim bo‘ladilar.</div>
  <div id="11"><sup><a href="https://www.kitobook.com/compare/book/65/08/11/" title="сравнение переводов, параллельные ссылки">11</a></sup> Shundan keyin odamlar bir–biriga: ‘Egamizni tanib–biling’, demaydigan bo‘lishadi. Chunki ularning hammasi — kattasidan tortib, kichigigacha Meni biladigan bo‘ladi.</div>
  <div id="12"><sup><a href="https://www.kitobook.com/compare/book/65/08/12/" title="сравнение переводов, параллельные ссылки">12</a></sup> Men ularning ayblarini kechiraman, gunohlarini hech qachon esga olmayman.”</div>
  <div id="13"><sup><a href="https://www.kitobook.com/compare/book/65/08/13/" title="сравнение переводов, параллельные ссылки">13</a></sup> Xudo yangi ahdni tilga olganda, oldingi ahdning eskirib ketganligini ko‘rsatdi. Eskirgan narsa esa tez orada yo‘q bo‘lib ketadi.</div>
</div>