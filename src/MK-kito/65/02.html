<div itemprop="articleBody" class="text">
  <div id="1"><sup><a href="https://www.kitobook.com/compare/book/65/02/1/" title="сравнение переводов, параллельные ссылки">1</a></sup> Shu sababdan biz butun e’tiborimizni eshitganlarimizga qaratishimiz kerak. Shunda haqiqatdan og‘ib ketmaymiz.</div>
  <div id="2"><sup><a href="https://www.kitobook.com/compare/book/65/02/2/" title="сравнение переводов, параллельные ссылки">2</a></sup> Farishtalar orqali ota–bobolarimizga berilgan Tavrotqonunlari majburiy edi. Agar Tavrot qonunlarini buzgan va ularga itoat etmagan odamlar har bir qilmishiga yarasha jazolangan bo‘lsa,</div>
  <div id="3"><sup><a href="https://www.kitobook.com/compare/book/65/02/3/" title="сравнение переводов, параллельные ссылки">3</a></sup> nahotki biz buyuk najot xabariga e’tiborsiz qolsak jazodan qochib qutula olamiz?! Axir, dastlab bu najot xabarini bizga Rabbimiz Isoning O‘zi e’lon qildi–ku. Rabbimizga quloq solgan shohidlar bu xabarning haqiqiyligini bizga tasdiqlashdi.</div>
  <div id="4"><sup><a href="https://www.kitobook.com/compare/book/65/02/4/" title="сравнение переводов, параллельные ссылки">4</a></sup> Xudo ham bu xabarni tasdiqladi: U alomatu mo‘jizalar va turli xil ajoyibotlar ko‘rsatdi, O‘z xohish–irodasiga ko‘ra Muqaddas Ruhning in’omlarini ulashib berdi.</div>
  <div id="5"><sup><a href="https://www.kitobook.com/compare/book/65/02/5/" title="сравнение переводов, параллельные ссылки">5</a></sup> Biz aytayotgan kelajak dunyoni Xudo farishtalarga tobe qilmadi.</div>
  <div id="6"><sup><a href="https://www.kitobook.com/compare/book/65/02/6/" title="сравнение переводов, параллельные ссылки">6</a></sup> Aksincha, Muqaddas Bitiklarda Xudoga shunday deb aytilgan: “Inson zoti nedirki, u haqda o‘ylagaysan?! Inson o‘g‘li nedirki, Sen uni ardoqlaysan?!</div>
  <div id="7"><sup><a href="https://www.kitobook.com/compare/book/65/02/7/" title="сравнение переводов, параллельные ссылки">7</a></sup> Sen uni qisqa vaqtgagina farishtalardan past qilding, Keyin esa izzatu sharaf tojini unga kiygizding.</div>
  <div id="8"><sup><a href="https://www.kitobook.com/compare/book/65/02/8/" title="сравнение переводов, параллельные ссылки">8</a></sup> Bor narsani uning oyog‘i ostiga qo‘yding.” “Bor narsani uning oyog‘i ostiga qo‘yding” degani, Xudo butun borliqni o‘sha insonning hokimiyatiga tobe qilganini bildiradi. Hozirgi kunda esa butun borliq unga tobe bo‘lganini biz ko‘rayotganimiz yo‘q.</div>
  <div id="9"><sup><a href="https://www.kitobook.com/compare/book/65/02/9/" title="сравнение переводов, параллельные ссылки">9</a></sup> Ammo “qisqa vaqtgagina farishtalardan past bo‘lgan” insonni, ya’ni Isoni biz ko‘rib turibmiz. U inson bo‘lib keldi, Xudoning inoyati tufayli butun insoniyat uchun azob chekib, o‘ldi. Shu sababdan endi “izzatu sharaf tojini kiydi.”</div>
  <div id="10"><sup><a href="https://www.kitobook.com/compare/book/65/02/10/" title="сравнение переводов, параллельные ссылки">10</a></sup> Xudo hamma narsani yaratgan va hamma narsa Uning ulug‘vorligi uchun mavjuddir. U ko‘p insonlarni O‘z ulug‘vorligidan bahramand qilish uchun najotga erishtirmoqchi bo‘ldi. Iso odamlarni najotga boshlab borsin deb, Xudo Uni azob– uqubatlar orqali barkamol Sardor qilib tayyorladi.</div>
  <div id="11"><sup><a href="https://www.kitobook.com/compare/book/65/02/11/" title="сравнение переводов, параллельные ссылки">11</a></sup> Insonlarni gunohlardan poklovchi Iso va poklangan insonlarning hammasi bir oilaga mansubdir. Shu sababdan Iso ularni birodarlarim deb atashdan or qilmay,</div>
  <div id="12"><sup><a href="https://www.kitobook.com/compare/book/65/02/12/" title="сравнение переводов, параллельные ссылки">12</a></sup> Xudoga shunday deydi: “Birodarlarimga Sen haqingda aytaman, Jamoa orasida Senga hamdu sano o‘qiyman.”</div>
  <div id="13"><sup><a href="https://www.kitobook.com/compare/book/65/02/13/" title="сравнение переводов, параллельные ссылки">13</a></sup> Iso yana shunday deydi: “Umidim Xudodadir”, so‘ng yana aytadi: “Xudo bergan farzandlarim bilan birga Men shu yerdaman!”</div>
  <div id="14"><sup><a href="https://www.kitobook.com/compare/book/65/02/14/" title="сравнение переводов, параллельные ссылки">14</a></sup> Bu farzandlar foniy bandalar bo‘lganlari uchun, Iso ham ular singari inson bo‘ldi. Zero, U O‘z o‘limi orqaligina o‘lim keltiruvchi iblisning qudratini yo‘q qila oldi va</div>
  <div id="15"><sup><a href="https://www.kitobook.com/compare/book/65/02/15/" title="сравнение переводов, параллельные ссылки">15</a></sup> umr bo‘yi o‘lim qo‘rquviga qul bo‘lgan odamzodni ozod qilishga muvaffaq bo‘ldi.</div>
  <div id="16"><sup><a href="https://www.kitobook.com/compare/book/65/02/16/" title="сравнение переводов, параллельные ссылки">16</a></sup> Iso farishtalarni emas, balki Ibrohimning naslini qullikdan qutqargani aniq.</div>
  <div id="17"><sup><a href="https://www.kitobook.com/compare/book/65/02/17/" title="сравнение переводов, параллельные ссылки">17</a></sup> Shu sababdan, U har jihatdan birodarlariga o‘xshagan bo‘lishi shart edi. Shundagina U xalqni gunohlaridan poklay oladigan, Xudoning xizmatidagi rahmdil va sodiq Oliy ruhoniy bo‘la olardi.</div>
  <div id="18"><sup><a href="https://www.kitobook.com/compare/book/65/02/18/" title="сравнение переводов, параллельные ссылки">18</a></sup> Isoning O‘zi sinovdan o‘tib, azob chekdi. Shuning uchun U sinovdan o‘tayotganlarga yordam bera oladi.</div>
</div>