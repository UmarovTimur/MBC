<div itemprop="articleBody" class="text">
  <div id="1"><sup><a href="https://www.kitobook.com/compare/book/65/07/1/" title="сравнение переводов, параллельные ссылки">1</a></sup> Maliksidiq — Salim shohi va Xudoyi Taoloning ruhoniysi edi. Ibrohim to‘rtta shohni mag‘lub etib, qaytib kelayotganda, Maliksidiq uni kutib olgani chiqib, duo qilgan edi.</div>
  <div id="2"><sup><a href="https://www.kitobook.com/compare/book/65/07/2/" title="сравнение переводов, параллельные ссылки">2</a></sup> Ibrohim esa Maliksidiqqa olgan hamma o‘ljasining o‘ndan birini bergandi. Maliksidiq ismining ma’nosi “adolat shohi” demakdir. U yana “tinchlik shohidir”, chunki Salim “tinchlik” ma’nosini beradi.</div>
  <div id="3"><sup><a href="https://www.kitobook.com/compare/book/65/07/3/" title="сравнение переводов, параллельные ссылки">3</a></sup> Uning na otasi, na onasi, na nasabnomasi bor. Hayotining boshi ham, oxiri ham yo‘q. U Xudoning O‘g‘li singari to abad ruhoniy bo‘lib qoladi.</div>
  <div id="4"><sup><a href="https://www.kitobook.com/compare/book/65/07/4/" title="сравнение переводов, параллельные ссылки">4</a></sup> Maliksidiq qanchalik buyuk zot ekanligini bilib qo‘ying! Hatto ulug‘ ajdodimiz Ibrohim ham o‘ljasining o‘ndan birini unga bergandi.</div>
  <div id="5"><sup><a href="https://www.kitobook.com/compare/book/65/07/5/" title="сравнение переводов, параллельные ссылки">5</a></sup> Levi naslidan bo‘lgan ruhoniylar esa Tavrotda buyurilishicha Isroil xalqidan, ya’ni o‘z birodarlaridan ushr yig‘ishlari kerak edi. Vaholanki, Isroil xalqining hammasi Ibrohimning avlodlaridir.</div>
  <div id="6"><sup><a href="https://www.kitobook.com/compare/book/65/07/6/" title="сравнение переводов, параллельные ссылки">6</a></sup> Maliksidiq Levi naslidan bo‘lmasa– da, Ibrohimdan ushr oldi. So‘ng Ibrohimni — Xudoning va’dalarini olgan zotni duo qildi.</div>
  <div id="7"><sup><a href="https://www.kitobook.com/compare/book/65/07/7/" title="сравнение переводов, параллельные ссылки">7</a></sup> Hammamizga ma’lumki, duo qilgan odam duo olgan odamdan ulug‘roqdir.</div>
  <div id="8"><sup><a href="https://www.kitobook.com/compare/book/65/07/8/" title="сравнение переводов, параллельные ссылки">8</a></sup> Ushr yig‘adigan ruhoniylar foniy bandalar edi. Ibrohimdan ushr olgan Maliksidiq esa, Muqaddas Bitiklarda yozilishicha hanuz barhayotdir.</div>
  <div id="9"><sup><a href="https://www.kitobook.com/compare/book/65/07/9/" title="сравнение переводов, параллельные ссылки">9</a></sup> Hatto aytishimiz mumkinki, ushr oluvchi levi ruhoniylari ham Ibrohim orqali Maliksidiqqa ushr bergandilar.</div>
  <div id="10"><sup><a href="https://www.kitobook.com/compare/book/65/07/10/" title="сравнение переводов, параллельные ссылки">10</a></sup> Chunki Maliksidiq Ibrohimni kutib olganda, levi ruhoniylari hali bobokaloni Ibrohimning pushti kamarida edilar.</div>
  <div id="11"><sup><a href="https://www.kitobook.com/compare/book/65/07/11/" title="сравнение переводов, параллельные ссылки">11</a></sup> Levi ruhoniylari bizni barkamol qila olmaydilar. Shuning uchun Xudo Horunning nasabidan bo‘lgan ruhoniyni emas, balki Maliksidiqqa o‘xshagan boshqa bir ruhoniyni yubordi. Isroil xalqiga berilgan qonunlar levi ruhoniylari orqali joriy qilingan edi.</div>
  <div id="12"><sup><a href="https://www.kitobook.com/compare/book/65/07/12/" title="сравнение переводов, параллельные ссылки">12</a></sup> Shunday ekan, Xudo yangi ruhoniylikni tashkil qilganda, yangi qonunlarni ham joriy qildi.</div>
  <div id="13"><sup><a href="https://www.kitobook.com/compare/book/65/07/13/" title="сравнение переводов, параллельные ссылки">13</a></sup> Buni biz aytib o‘tgan ruhoniy, ya’ni Rabbimiz Iso misolida aniq ko‘rishimiz mumkin. Biz bilamizki, Rabbimiz Iso Levi qabilasidan emas, balki Yahudo qabilasidan kelib chiqqan. Yahudo qabilasidan hech kim ruhoniy bo‘lib, qurbongohda xizmat qilmagan. Buning ustiga, Muso bu qabila haqida gapirganda ruhoniylikka doir biron ko‘rsatma bermagan.</div>
  <div id="14"><sup><a href="https://www.kitobook.com/compare/book/65/07/14/" title="сравнение переводов, параллельные ссылки">14</a></sup> -</div>
  <div id="15"><sup><a href="https://www.kitobook.com/compare/book/65/07/15/" title="сравнение переводов, параллельные ссылки">15</a></sup> Yangi qonunlar joriy qilinganini yana shundan aniq ko‘rishimiz mumkin: Rabbimiz xuddi Maliksidiq kabidir.</div>
  <div id="16"><sup><a href="https://www.kitobook.com/compare/book/65/07/16/" title="сравнение переводов, параллельные ссылки">16</a></sup> Uning ruhoniyligi bu foniy dunyoning talabiga, ya’ni nasl–nasabga doir qoidalarga asoslanmagan, balki Maliksidiqning ruhoniyligi singari cheksiz hayot qudratiga asoslangan.</div>
  <div id="17"><sup><a href="https://www.kitobook.com/compare/book/65/07/17/" title="сравнение переводов, параллельные ссылки">17</a></sup> Zotan Muqaddas Bitiqda U haqda shunday yozilgan: “Sen Maliksidiq singari To abad ruhoniysan.”</div>
  <div id="18"><sup><a href="https://www.kitobook.com/compare/book/65/07/18/" title="сравнение переводов, параллельные ссылки">18</a></sup> Demak, avvalgi qonun–qoidalar ojiz va samarasiz bo‘lgani uchun bekor qilindi.</div>
  <div id="19"><sup><a href="https://www.kitobook.com/compare/book/65/07/19/" title="сравнение переводов, параллельные ссылки">19</a></sup> Chunki qonun biron–bir kishini kamolotga yetkaza olmagan. Endi qonun o‘rniga bizga a’loroq bir umid berildi, biz bu umid orqali Xudoga yaqinlasha olamiz.</div>
  <div id="20"><sup><a href="https://www.kitobook.com/compare/book/65/07/20/" title="сравнение переводов, параллельные ссылки">20</a></sup> Bundan tashqari, Isoni Xudo Oliy ruhoniy qilib tayinlaganda ont ichgandi.</div>
  <div id="21"><sup><a href="https://www.kitobook.com/compare/book/65/07/21/" title="сравнение переводов, параллельные ссылки">21</a></sup> Muqaddas Bitiklarda bu haqda shunday deyilgan: “Egamiz ont ichgan, qarorini o‘zgartirmas: ‘Sen to abad ruhoniysan.’” Ammo levi ruhoniylari tayinlanganda, Xudo biron marta ont ichmagan.</div>
  <div id="22"><sup><a href="https://www.kitobook.com/compare/book/65/07/22/" title="сравнение переводов, параллельные ссылки">22</a></sup> Demak, Xudo Iso orqali bizni a’loroq bir ahdga erishtirdi, Isoning O‘zi bunga kafildir.</div>
  <div id="23"><sup><a href="https://www.kitobook.com/compare/book/65/07/23/" title="сравнение переводов, параллельные ссылки">23</a></sup> Yana bir farq shundaki: levi ruhoniylarining soni ko‘p edi, chunki o‘lim ruhoniylarga xizmatlarini davom etishga monelik qilar edi.</div>
  <div id="24"><sup><a href="https://www.kitobook.com/compare/book/65/07/24/" title="сравнение переводов, параллельные ссылки">24</a></sup> Ammo Iso mangu bo‘lgani uchun, to abad ruhoniy bo‘lib xizmat qiladi.</div>
  <div id="25"><sup><a href="https://www.kitobook.com/compare/book/65/07/25/" title="сравнение переводов, параллельные ссылки">25</a></sup> Shuning uchun U O‘zi orqali Xudoga yaqinlashuvchilarga abadiy najot bera oladi. Axir, Iso doim barhayot bo‘lib, ular uchun Xudoga iltijo qiladi.</div>
  <div id="26"><sup><a href="https://www.kitobook.com/compare/book/65/07/26/" title="сравнение переводов, параллельные ссылки">26</a></sup> Bizga aynan shunday — muqaddas, beg‘ubor va pok Oliy ruhoniy kerak edi. Iso gunohkorlardan ayrilgan, osmondan ham yuqoriga ko‘tarilgan.</div>
  <div id="27"><sup><a href="https://www.kitobook.com/compare/book/65/07/27/" title="сравнение переводов, параллельные ссылки">27</a></sup> U boshqa oliy ruhoniylar kabi har kuni, oldin o‘z gunohlari uchun, keyin xalqning gunohlari uchun qurbonlik keltirishi kerak emas. Chunki U bir marta O‘zini qurbon qilib, xalqning gunohlari uchun keltiriladigan hamma qurbonliklarga chek qo‘ydi.</div>
  <div id="28"><sup><a href="https://www.kitobook.com/compare/book/65/07/28/" title="сравнение переводов, параллельные ссылки">28</a></sup> Tavrotga binoan oliy ruhoniylikka ojiz bandalar tayinlanardi. Ammo endi Xudoning ont ichib bergan va’dasiga binoan oliy ruhoniylikka barkamollikka erishgan va to abad barkamol qoladigan Xudoning O‘g‘li tayin etildi. Xudo buni ont ichib bergan va’dasiga ko‘ra amalga oshirdi.</div>
</div>