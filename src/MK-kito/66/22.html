<div itemprop="articleBody" class="text">
  <div id="1"><sup><a href="https://www.kitobook.com/compare/book/66/22/1/" title="сравнение переводов, параллельные ссылки">1</a></sup> Farishta menga billurday tiniq, hayotbaxsh suvlar daryosini ko‘rsatdi. Bu daryo Xudoning va Qo‘zining taxtidan chiqib,</div>
  <div id="2"><sup><a href="https://www.kitobook.com/compare/book/66/22/2/" title="сравнение переводов, параллельные ссылки">2</a></sup> shahar ko‘chasi bo‘ylab oqayotgan edi. Daryoning ikkala qirg‘og‘ida ham hayot daraxti bor edi. Bu daraxt yilda o‘n ikki marta, har oy hosil beradi. Daraxtning barglari xalqlarga shifo baxsh etadi.</div>
  <div id="3"><sup><a href="https://www.kitobook.com/compare/book/66/22/3/" title="сравнение переводов, параллельные ссылки">3</a></sup> La’nat degan narsa u yerda qolmaydi. Shaharda Xudoning va Qo‘zining taxti bo‘ladi, Xudoning qullari Unga xizmat qiladi.</div>
  <div id="4"><sup><a href="https://www.kitobook.com/compare/book/66/22/4/" title="сравнение переводов, параллельные ссылки">4</a></sup> Ular Xudoning jamolini ko‘radi. Xudoning ismi ularning peshanalariga yoziladi.</div>
  <div id="5"><sup><a href="https://www.kitobook.com/compare/book/66/22/5/" title="сравнение переводов, параллельные ссылки">5</a></sup> U yerda boshqa tun bo‘lmaydi. Chiroqqa ham, quyoshga ham ehtiyoj qolmaydi. Axir, Egamiz Xudo ularga nur sochadi, ular esa to abad hukmronlik qiladi.</div>
  <div id="6"><sup><a href="https://www.kitobook.com/compare/book/66/22/6/" title="сравнение переводов, параллельные ссылки">6</a></sup> Farishta menga shunday dedi: — Bu so‘zlar ishonchli va to‘g‘ridir. Payg‘ambarlarni ruhlantirgan Egamiz Xudo O‘z qullari oldiga farishtasini yubordi. Toki farishta yaqin orada yuz berishi muqarrar bo‘lgan voqealarni ularga bildirsin.</div>
  <div id="7"><sup><a href="https://www.kitobook.com/compare/book/66/22/7/" title="сравнение переводов, параллельные ссылки">7</a></sup> “Men tezda kelaman! Bu kitobning bashorat so‘zlariga Amal qilganlar baxtlidir!”</div>
  <div id="8"><sup><a href="https://www.kitobook.com/compare/book/66/22/8/" title="сравнение переводов, параллельные ссылки">8</a></sup> Men, Yuhanno, bularni ko‘rdim va eshitdim. Bularni ko‘rib eshitganimdan keyin, bu narsalarni menga ko‘rsatgan farishtaga sajda qilmoqchi bo‘lib, o‘zimni uning oyoqlariga tashladim.</div>
  <div id="9"><sup><a href="https://www.kitobook.com/compare/book/66/22/9/" title="сравнение переводов, параллельные ссылки">9</a></sup> Ammo u menga dedi: — Zinhor bu ishni qilma! Men sening hamkoringman, shuningdek payg‘ambar birodarlaringning va bu kitobdagi so‘zlarga rioya qiluvchilarning hamkoriman. Xudoga sajda qil!</div>
  <div id="10"><sup><a href="https://www.kitobook.com/compare/book/66/22/10/" title="сравнение переводов, параллельные ссылки">10</a></sup> Keyin menga yana shunday dedi: — Bu kitobning bashorat so‘zlarini sir saqlama, chunki vaqt yaqindir.</div>
  <div id="11"><sup><a href="https://www.kitobook.com/compare/book/66/22/11/" title="сравнение переводов, параллельные ссылки">11</a></sup> Badkirdorlar yomonligini qilaversin. Ifloslar iflosligini davom ettiraversin. Solihlar esa to‘g‘ri ish qilishdan to‘xtamasin, muqaddas odamlar o‘zini muqaddas saqlasin.</div>
  <div id="12"><sup><a href="https://www.kitobook.com/compare/book/66/22/12/" title="сравнение переводов, параллельные ссылки">12</a></sup> “Men tez kelaman, mukofotim O‘zim bilan. Har kimga qilmishiga yarashasini beraman.</div>
  <div id="13"><sup><a href="https://www.kitobook.com/compare/book/66/22/13/" title="сравнение переводов, параллельные ссылки">13</a></sup> Men Ibtido va Intihodirman, Birinchi va Oxirgi, Boshi va Poyonidirman.”</div>
  <div id="14"><sup><a href="https://www.kitobook.com/compare/book/66/22/14/" title="сравнение переводов, параллельные ссылки">14</a></sup> Kiyimlarini yuvganlar naqadar baxtlidir! Ular hayot daraxti mevasidan yeyishga, shahar darvozalaridan kirishga haqli bo‘ladilar.</div>
  <div id="15"><sup><a href="https://www.kitobook.com/compare/book/66/22/15/" title="сравнение переводов, параллельные ссылки">15</a></sup> Hamma “ko‘ppaklar” esa: jodugarlar, buzuqlar, qotillar, butparastlar, yolg‘onga ruju qo‘yib, hiyla ishlatganlar tashqarida qoladilar.</div>
  <div id="16"><sup><a href="https://www.kitobook.com/compare/book/66/22/16/" title="сравнение переводов, параллельные ссылки">16</a></sup> “Men, Iso, O‘z farishtamni oldingizga yubordim, Toki u bular to‘g‘risida jamoatlarimga shahodat bersin. Men Dovud ildizidan chiqqan Zotdirman, uning zurriyotiman, Yorug‘ tong yulduziman.”</div>
  <div id="17"><sup><a href="https://www.kitobook.com/compare/book/66/22/17/" title="сравнение переводов, параллельные ссылки">17</a></sup> Ruh ham, kelin ham: “Kel!” — deb chorlayapti. Eshitgan kishi ham: “Kel!” — deb aytsin. Kim chanqagan bo‘lsa, kelsin. Kim xohlasa, hayotbaxsh suvdan tekin bahra olsin.</div>
  <div id="18"><sup><a href="https://www.kitobook.com/compare/book/66/22/18/" title="сравнение переводов, параллельные ссылки">18</a></sup> Bu kitobning bashorat so‘zlarini eshituvchi har bir kishini ogohlantiraman: kimda–kim bu so‘zlarga biror narsa qo‘shsa, Xudo ham o‘sha kishining jazosiga bu kitobda yozilgan balolarni qo‘shadi.</div>
  <div id="19"><sup><a href="https://www.kitobook.com/compare/book/66/22/19/" title="сравнение переводов, параллельные ссылки">19</a></sup> Kimda–kim bu kitobdagi bashorat so‘zlaridan birortasini chiqarib tashlasa, Xudo ham o‘sha kishini bu kitobda yozilgan hayot daraxtidan mahrum qilib, muqaddas shahardan chiqarib tashlaydi.</div>
  <div id="20"><sup><a href="https://www.kitobook.com/compare/book/66/22/20/" title="сравнение переводов, параллельные ссылки">20</a></sup> Bu gaplarning Shohidi: “Ha, Men tez kelaman!” — deb aytmoqda. Omin! Yo Rabbimiz Iso, kelgin!</div>
  <div id="21"><sup><a href="https://www.kitobook.com/compare/book/66/22/21/" title="сравнение переводов, параллельные ссылки">21</a></sup> Rabbimiz Isoning inoyati barchangizga yor bo‘lsin.</div>
</div>