<div itemprop="articleBody" class="text">
  <div id="1"><sup><a href="https://www.kitobook.com/compare/book/66/14/1/" title="сравнение переводов, параллельные ссылки">1</a></sup> Men Sion tog‘ida Qo‘zining turganini ko‘rdim. Qo‘zi bilan birga 144.000 kishi bor edi. Ularning peshanalariga Qo‘zining va Otasining ismi yozilgandi.</div>
  <div id="2"><sup><a href="https://www.kitobook.com/compare/book/66/14/2/" title="сравнение переводов, параллельные ссылки">2</a></sup> Shunda men osmondan bir tovush eshitdim. Bu tovush dengizning shovullashiday, gumburlagan momaqaldiroq tovushiday edi. U xuddi arfa chalayotgan cholg‘uchilarning kuyiga o‘xshardi.</div>
  <div id="3"><sup><a href="https://www.kitobook.com/compare/book/66/14/3/" title="сравнение переводов, параллельные ссылки">3</a></sup> O‘sha 144.000 kishi taxt oldida, to‘rtta jonli mavjudot va oqsoqollar oldida yangi bir qo‘shiq kuylayotgan edilar. Dunyodan qutqarib olingan bu 144.000 kishidan boshqa hech kim bu qo‘shiqni o‘rgana olmas edi.</div>
  <div id="4"><sup><a href="https://www.kitobook.com/compare/book/66/14/4/" title="сравнение переводов, параллельные ссылки">4</a></sup> Bu odamlar bulg‘anmaganlar, bokira qizlarday o‘zlarini pok saqlaganlar. Qo‘zi qayoqqa borsa, Uning orqasidan ergashganlar. Insonlar orasidan qutqarib olingan bu odamlar ilk hosil singari Xudo va Qo‘ziga nazr qilinganlar.</div>
  <div id="5"><sup><a href="https://www.kitobook.com/compare/book/66/14/5/" title="сравнение переводов, параллельные ссылки">5</a></sup> Ularning tilida yolg‘on– makr yo‘q, ular benuqsondirlar.</div>
  <div id="6"><sup><a href="https://www.kitobook.com/compare/book/66/14/6/" title="сравнение переводов, параллельные ссылки">6</a></sup> Shundan keyin boshim uzra uchib borayotgan bir farishtani ko‘rdim. Bu farishta yer yuzida yashovchi har bir xalq va qabilaga, har qanday millatu elatga abadiy Xushxabarni e’lon qilayotgan edi.</div>
  <div id="7"><sup><a href="https://www.kitobook.com/compare/book/66/14/7/" title="сравнение переводов, параллельные ссылки">7</a></sup> U baland ovozda shunday dedi: “Xudodan qo‘rqing, Uni ulug‘lang! U xalqlarni hukm qiladigan vaqt keldi. Yeru osmonni, dengizu buloqlarni Yaratganga sajda qiling!”</div>
  <div id="8"><sup><a href="https://www.kitobook.com/compare/book/66/14/8/" title="сравнение переводов, параллельные ссылки">8</a></sup> Uning ketidan ikkinchi farishta uchib kelib, shunday dedi: “Vayron bo‘ldi! Buyuk Bobil shahri vayron bo‘ldi! Bobil shahvoniy hirsi sharobidan Hamma xalqlarga ichirgandi.”</div>
  <div id="9"><sup><a href="https://www.kitobook.com/compare/book/66/14/9/" title="сравнение переводов, параллельные ссылки">9</a></sup> Ularning ketidan uchinchi farishta uchib kelib, baland ovozda shunday dedi: — Kimki mahluqqa va uning tasviriga sajda qilib, peshanasi yoki qo‘liga tamg‘a qabul qilsa,</div>
  <div id="10"><sup><a href="https://www.kitobook.com/compare/book/66/14/10/" title="сравнение переводов, параллельные ссылки">10</a></sup> u Xudoning g‘azab sharobidan ichadi. Qahr kosasiga quyilgan bu sharob nihoyatda kuchlidir. Bunday odamlar muqaddas farishtalar va Qo‘zi oldida yonayotgan oltingugurt ichida azob chekadilar.</div>
  <div id="11"><sup><a href="https://www.kitobook.com/compare/book/66/14/11/" title="сравнение переводов, параллельные ссылки">11</a></sup> Azoblarining tutuni abadulabad burqirab turadi. Mahluq va uning tasviriga sajda qilib, mahluq nomli tamg‘ani qabul qilganlar kechayu kunduz tinchlik ko‘rmaydilar.</div>
  <div id="12"><sup><a href="https://www.kitobook.com/compare/book/66/14/12/" title="сравнение переводов, параллельные ссылки">12</a></sup> Bunday vaziyatda Xudoning amrlariga itoat qilgan va Isoga sodiq qolgan Xudoning azizlaridan sabr–toqat talab qilinadi.</div>
  <div id="13"><sup><a href="https://www.kitobook.com/compare/book/66/14/13/" title="сравнение переводов, параллельные ссылки">13</a></sup> Shunda men osmondan bir ovoz eshitdim. U menga dedi: — Shunday deb yoz: Bundan buyon Rabbimiz Isoga umid bog‘lab, olamdan ko‘z yumganlar baxtlidir! — Ha, — deydi Ruh, — ular qilgan og‘ir mehnatidan dam olsinlar, mehnatining rohatini ko‘rsinlar.</div>
  <div id="14"><sup><a href="https://www.kitobook.com/compare/book/66/14/14/" title="сравнение переводов, параллельные ссылки">14</a></sup> Shundan keyin men oq bir bulutni ko‘rdim. Bulut ustida inson qiyofasidagi bir Zot o‘tirgandi. Uning boshida oltin toj, qo‘lida o‘tkir o‘roq bor edi.</div>
  <div id="15"><sup><a href="https://www.kitobook.com/compare/book/66/14/15/" title="сравнение переводов, параллельные ссылки">15</a></sup> Keyin Ma’baddan bir farishta chiqdi. U bulut ustida o‘tirgan Zotga baland ovozda shunday dedi: “O‘rog‘ingizni ishga soling, chunki o‘rim– terim vaqti keldi. Mana, yerning hosili yetildi.”</div>
  <div id="16"><sup><a href="https://www.kitobook.com/compare/book/66/14/16/" title="сравнение переводов, параллельные ссылки">16</a></sup> Bulut ustida o‘tirgan Zot yerga o‘roq soldi, yerning hosili o‘rildi.</div>
  <div id="17"><sup><a href="https://www.kitobook.com/compare/book/66/14/17/" title="сравнение переводов, параллельные ссылки">17</a></sup> Osmondagi Ma’baddan boshqa bir farishta chiqdi. Uning ham o‘tkir o‘rog‘i bor edi.</div>
  <div id="18"><sup><a href="https://www.kitobook.com/compare/book/66/14/18/" title="сравнение переводов, параллельные ссылки">18</a></sup> So‘ng qurbongoh oldidan yana boshqa bir farishta keldi. U qurbongohdagi olov uchun mas’ul edi. U o‘tkir o‘roqli farishtaga baland ovozda xitob qildi: “O‘tkir o‘rog‘ingni ishga sol. Yerdagi uzum boshlarini yig‘. Axir, uzum pishib bo‘ldi.”</div>
  <div id="19"><sup><a href="https://www.kitobook.com/compare/book/66/14/19/" title="сравнение переводов, параллельные ссылки">19</a></sup> Farishta o‘rog‘ini yerga soldi. Yerdagi uzum boshlarini yig‘ib, Xudoning uzum ezadigan katta qahr–g‘azabi chuquriga uloqtirdi.</div>
  <div id="20"><sup><a href="https://www.kitobook.com/compare/book/66/14/20/" title="сравнение переводов, параллельные ссылки">20</a></sup> Shahar tashqarisidagi o‘sha chuqurda uzumlarni eza boshlashdi. Chuqurdan qon daryo bo‘lib oqib chiqdi. Bu qonli daryo 1600 o‘q otimi masofaga oqib bordi, u shunchalik chuqur ediki, deyarli otni ko‘mib yuborar edi.</div>
</div>