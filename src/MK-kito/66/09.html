<div itemprop="articleBody" class="text">
  <div id="1"><sup><a href="https://www.kitobook.com/compare/book/66/09/1/" title="сравнение переводов, параллельные ссылки">1</a></sup> Beshinchi farishta karnayini chaldi. Shunda men osmondan yerga tushgan bir yulduzni ko‘rdim. Unga jahannam qa’rining kaliti berilgan edi.</div>
  <div id="2"><sup><a href="https://www.kitobook.com/compare/book/66/09/2/" title="сравнение переводов, параллельные ссылки">2</a></sup> U jahannam qa’rini ochdi. Ulkan o‘choqdan chiqayotganday, jahannam qa’ridan tutun burqirab chiqdi. Bu tutundan quyosh va havo qorong‘ilashib ketdi.</div>
  <div id="3"><sup><a href="https://www.kitobook.com/compare/book/66/09/3/" title="сравнение переводов, параллельные ссылки">3</a></sup> Tutundan chigirtkalar chiqib, yer yuziga tarqaldi. Ularga yerdagi chayonlarning kuchiga o‘xshash bir kuch berilgan edi.</div>
  <div id="4"><sup><a href="https://www.kitobook.com/compare/book/66/09/4/" title="сравнение переводов, параллельные ссылки">4</a></sup> Chigirtkalarga: “Yer yuzidagi o‘t–o‘lanlarga, bironta o‘simlik yoki daraxtga tegmanglar”, deb aytilgan edi. Ular faqat peshanalarida Xudoning muhri bo‘lmagan odamlarga zarar yetkazishlari mumkin edi.</div>
  <div id="5"><sup><a href="https://www.kitobook.com/compare/book/66/09/5/" title="сравнение переводов, параллельные ссылки">5</a></sup> Odamlarni o‘ldirish chigirtkalarga man etilgandi. Ular odamlarga besh oy davomida azob berishlari kerak edi. Bu azob chayon chaqqandagi azobga o‘xshardi.</div>
  <div id="6"><sup><a href="https://www.kitobook.com/compare/book/66/09/6/" title="сравнение переводов, параллельные ссылки">6</a></sup> O‘sha besh oy davomida odamlar o‘lim izlaydilar, ammo topolmaydilar. O‘limni orzu qiladilar, ammo o‘lim ulardan qochadi.</div>
  <div id="7"><sup><a href="https://www.kitobook.com/compare/book/66/09/7/" title="сравнение переводов, параллельные ссылки">7</a></sup> Chigirtkalarning ko‘rinishi jangga shaylangan otlarga o‘xshar edi. Ularning boshida oltin tojga o‘xshagan narsalar bor, yuzlari esa odamsimon edi.</div>
  <div id="8"><sup><a href="https://www.kitobook.com/compare/book/66/09/8/" title="сравнение переводов, параллельные ссылки">8</a></sup> Sochlari ayollarning sochiga, tishlari esa arslon tishiga o‘xshar edi.</div>
  <div id="9"><sup><a href="https://www.kitobook.com/compare/book/66/09/9/" title="сравнение переводов, параллельные ссылки">9</a></sup> Ko‘kraklari temir sovutday edi. Qanotlarining tovushi esa urushga yelib borayotgan tumonat jang aravalarining tovushini eslatardi.</div>
  <div id="10"><sup><a href="https://www.kitobook.com/compare/book/66/09/10/" title="сравнение переводов, параллельные ссылки">10</a></sup> Chayonlarga o‘xshash dumlari va nishlari bor edi. Insonlarga besh oy davomida zarar yetkazish uchun olgan kuch–qudrati o‘sha dumlarida edi.</div>
  <div id="11"><sup><a href="https://www.kitobook.com/compare/book/66/09/11/" title="сравнение переводов, параллельные ссылки">11</a></sup> Ularga jahannam qa’rining farishtasi hukmronlik qilardi. Bu farishtaning oti ibroniychada Avaddon, yunonchada Apollion (ya’ni “halok qiluvchi”) demakdir.</div>
  <div id="12"><sup><a href="https://www.kitobook.com/compare/book/66/09/12/" title="сравнение переводов, параллельные ссылки">12</a></sup> Birinchi halokat o‘tdi, bundan keyin yana ikkita halokat bor.</div>
  <div id="13"><sup><a href="https://www.kitobook.com/compare/book/66/09/13/" title="сравнение переводов, параллельные ссылки">13</a></sup> Oltinchi farishta karnayini chaldi. Shunda men Xudo huzuridagi oltin qurbongohning to‘rtta shoxi tomonidan kelayotgan bir ovozni eshitdim.</div>
  <div id="14"><sup><a href="https://www.kitobook.com/compare/book/66/09/14/" title="сравнение переводов, параллельные ссылки">14</a></sup> Bu ovoz karnay tutgan oltinchi farishtaga shunday dedi: “Buyuk Furot daryosi bo‘yida bog‘lab qo‘yilgan to‘rt farishtani yechib yubor!”</div>
  <div id="15"><sup><a href="https://www.kitobook.com/compare/book/66/09/15/" title="сравнение переводов, параллельные ссылки">15</a></sup> Bu to‘rtta farishta o‘sha soat, o‘sha kun, o‘sha oy va o‘sha yil uchun saqlab kelingan edi. Ular insoniyatning uchdan bir qismini qirib tashlash uchun bo‘shatildi.</div>
  <div id="16"><sup><a href="https://www.kitobook.com/compare/book/66/09/16/" title="сравнение переводов, параллельные ссылки">16</a></sup> Ular ikki yuz millionlik otliq qo‘shinni boshqarishardi, men ularning sonini eshitdim.</div>
  <div id="17"><sup><a href="https://www.kitobook.com/compare/book/66/09/17/" title="сравнение переводов, параллельные ссылки">17</a></sup> Men ko‘rgan vahiydagi otlar bilan suvorilarning ko‘rinishi quyidagicha edi: suvorilarning sovutlari olovday qizil, to‘q ko‘k va oltingugurtday sariq rangda edi. Otlarning boshi arslon boshiga o‘xshar, og‘izlaridan olov, tutun va oltingugurt otilib chiqardi.</div>
  <div id="18"><sup><a href="https://www.kitobook.com/compare/book/66/09/18/" title="сравнение переводов, параллельные ссылки">18</a></sup> Insoniyatning uchdan bir qismi shu uch balodan — olov, tutun va oltingugurtdan o‘ldi.</div>
  <div id="19"><sup><a href="https://www.kitobook.com/compare/book/66/09/19/" title="сравнение переводов, параллельные ссылки">19</a></sup> Otlarning kuchi og‘zida ham, dumlarida ham edi. Ularning dumlari ilonlarga o‘xshardi. Bu ilonlar odamlarni chaqib, jarohatlardi.</div>
  <div id="20"><sup><a href="https://www.kitobook.com/compare/book/66/09/20/" title="сравнение переводов, параллельные ссылки">20</a></sup> Bu balolardan omon qolgan insonlar esa o‘zlari yasagan butlaridan voz kechmadilar, jinlarga sig‘inishdan qaytmadilar. Ko‘rmaydigan, eshitmaydigan, yurmaydigan oltin, kumush, bronza, tosh va yog‘och butlarga sajda qilaverdilar.</div>
  <div id="21"><sup><a href="https://www.kitobook.com/compare/book/66/09/21/" title="сравнение переводов, параллельные ссылки">21</a></sup> Qotilliklaridan, issiq–sovuq qilishdan, fahsh– zino va o‘g‘irliklaridan qaytmadilar.</div>
</div>