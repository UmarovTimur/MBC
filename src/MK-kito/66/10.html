<div itemprop="articleBody" class="text">
  <div id="1"><sup><a href="https://www.kitobook.com/compare/book/66/10/1/" title="сравнение переводов, параллельные ссылки">1</a></sup> Men osmondan tushayotgan boshqa kuchli bir farishtani ko‘rdim. U bulutga burkangan edi. Uning boshi uzra kamalak bor edi. Yuzi quyoshday porlar, oyoqlari olov ustunlariday lovullab turar edi.</div>
  <div id="2"><sup><a href="https://www.kitobook.com/compare/book/66/10/2/" title="сравнение переводов, параллельные ссылки">2</a></sup> Uning qo‘lida kichkinagina ochilgan o‘rama qog‘oz bor edi. U o‘ng oyog‘ini dengiz ustiga, chap oyog‘ini yer yuziga qo‘yganicha,</div>
  <div id="3"><sup><a href="https://www.kitobook.com/compare/book/66/10/3/" title="сравнение переводов, параллельные ссылки">3</a></sup> sher o‘kirganday qattiq hayqirdi. U hayqirganda yettita momaqaldiroq ham tilga kirib, gulduros ovoz bilan gapira boshladi.</div>
  <div id="4"><sup><a href="https://www.kitobook.com/compare/book/66/10/4/" title="сравнение переводов, параллельные ссылки">4</a></sup> Yettita momaqaldiroq gapirganda, men yozmoqchi bo‘ldim. Lekin osmondan bir ovoz shunday dedi: — Yettita momaqaldiroqning gaplarini yozma, ularni sir saqla!</div>
  <div id="5"><sup><a href="https://www.kitobook.com/compare/book/66/10/5/" title="сравнение переводов, параллельные ссылки">5</a></sup> Dengiz va yer yuzida turgan, men ko‘rgan farishta o‘ng qo‘lini osmonga ko‘tardi.</div>
  <div id="6"><sup><a href="https://www.kitobook.com/compare/book/66/10/6/" title="сравнение переводов, параллельные ссылки">6</a></sup> U to abad barhayot Xudo haqi ont ichdi. Yeru osmonni, dengiz va ularni to‘ldirgan jamiki jonivorlarni yaratgan Xudo haqi ont ichib, shunday dedi: — Xudo payg‘ambar qullariga O‘zining sir tutgan rejasini ma’lum qilgandi.</div>
  <div id="7"><sup><a href="https://www.kitobook.com/compare/book/66/10/7/" title="сравнение переводов, параллельные ссылки">7</a></sup> Yettinchi farishta karnay chalganda, Xudo o‘sha rejasini amalga oshiradi. Endi kechiktirmaydi.</div>
  <div id="8"><sup><a href="https://www.kitobook.com/compare/book/66/10/8/" title="сравнение переводов, параллельные ссылки">8</a></sup> Osmondan kelgan ovoz menga yana dedi: — Bor, dengiz va yer ustida turgan farishtaning qo‘lidan ochiq o‘rama qog‘ozni ol.</div>
  <div id="9"><sup><a href="https://www.kitobook.com/compare/book/66/10/9/" title="сравнение переводов, параллельные ссылки">9</a></sup> Men farishtaning yoniga borib: — O‘rama qog‘ozni menga bering, — dedim. Farishta menga dedi: — Mana, ol! Uni yegin! U ichingni achitib yuboradi, og‘zingga esa asalday shirin ta’m beradi.</div>
  <div id="10"><sup><a href="https://www.kitobook.com/compare/book/66/10/10/" title="сравнение переводов, параллельные ссылки">10</a></sup> Men o‘rama qog‘ozni farishtaning qo‘lidan olib yedim. U og‘zimda asaldek shirin edi. Ammo uni yutganimdan keyin ichim achishib ketdi.</div>
  <div id="11"><sup><a href="https://www.kitobook.com/compare/book/66/10/11/" title="сравнение переводов, параллельные ссылки">11</a></sup> So‘ng menga shunday deb aytishdi: — Sen yana ko‘p elatlar haqida, xalqlar, millatlaru shohlar haqida bashorat qilishing kerak.</div>
</div>