<div itemprop="articleBody" class="text">
  <div id="1"><sup><a href="https://www.kitobook.com/compare/book/66/12/1/" title="сравнение переводов, параллельные ссылки">1</a></sup> Osmonda ajoyib bir alomat ro‘y berdi: quyoshga burkangan bir ayol paydo bo‘ldi. Uning oyoqlari ostida oy va boshida o‘n ikki yulduzli toj bor edi.</div>
  <div id="2"><sup><a href="https://www.kitobook.com/compare/book/66/12/2/" title="сравнение переводов, параллельные ссылки">2</a></sup> Ayol homilador bo‘lib, uni to‘lg‘oq tutar, dard bilan baqirar edi.</div>
  <div id="3"><sup><a href="https://www.kitobook.com/compare/book/66/12/3/" title="сравнение переводов, параллельные ссылки">3</a></sup> So‘ngra osmonda boshqa bir alomat ko‘rindi: yetti boshli, o‘nta shoxli ulkan qizil ajdaho paydo bo‘ldi. Uning har bir boshida bittadan toji bor edi.</div>
  <div id="4"><sup><a href="https://www.kitobook.com/compare/book/66/12/4/" title="сравнение переводов, параллельные ссылки">4</a></sup> U dumi bilan osmondagi yulduzlarning uchdan bir qismini sudrab, yerga uloqtirdi. Ajdaho to‘lg‘oq tutgan ayolning oldiga turib oldi. Chaqaloq tug‘ilishi bilanoq ajdaho uni yutib yubormoqchi edi.</div>
  <div id="5"><sup><a href="https://www.kitobook.com/compare/book/66/12/5/" title="сравнение переводов, параллельные ссылки">5</a></sup> Ayol o‘g‘il ko‘rdi. Kelajakda barcha xalqlarni temir xivchin bilan boshqaradigan bu o‘g‘lon darhol olib ketildi. U Xudoning huzuriga, taxtga keltirildi.</div>
  <div id="6"><sup><a href="https://www.kitobook.com/compare/book/66/12/6/" title="сравнение переводов, параллельные ссылки">6</a></sup> Ayol esa cho‘lga qochib ketdi. U yerda 1260 kun davomida ayolga g‘amxo‘rlik qilishsin deb, Xudo maxsus joy hozirlab qo‘ygan edi.</div>
  <div id="7"><sup><a href="https://www.kitobook.com/compare/book/66/12/7/" title="сравнение переводов, параллельные ссылки">7</a></sup> Shundan keyin osmonda jang boshlandi. Mikoil va uning farishtalari ajdahoga qarshi chiqishdi. Ajdaho ham o‘zining farishtalari bilan Mikoilga qarshi jang qildi.</div>
  <div id="8"><sup><a href="https://www.kitobook.com/compare/book/66/12/8/" title="сравнение переводов, параллельные ссылки">8</a></sup> Ammo ajdaho talafot ko‘rdi. Unga va uning farishtalariga endi osmonda joy yo‘q edi.</div>
  <div id="9"><sup><a href="https://www.kitobook.com/compare/book/66/12/9/" title="сравнение переводов, параллельные ссылки">9</a></sup> Ulkan ajdaho yerga uloqtirildi. Butun dunyoni aldagan bu qadimgi ilon iblis va shayton deb atalgan. U o‘z farishtalari bilan yerga uloqtirildi.</div>
  <div id="10"><sup><a href="https://www.kitobook.com/compare/book/66/12/10/" title="сравнение переводов, параллельные ссылки">10</a></sup> Shunda men osmondan baland ovozda aytilgan bu so‘zlarni eshitdim: “Xudoyimiz najotu qudratini ayon qildi, Mana, Uning Shohligi keldi. Masihining hokimiyati o‘rnatildi. Axir, birodarlarimizning tuhmatchisi yerga uloqtirildi, Ha, Xudoyimiz huzurida kecha–kunduz Ularga tuhmat qilayotgan iblis pastga otildi.</div>
  <div id="11"><sup><a href="https://www.kitobook.com/compare/book/66/12/11/" title="сравнение переводов, параллельные ссылки">11</a></sup> Ular Qo‘zining qoni tufayli, O‘zlarining shahodat so‘zi tufayli uni yengdilar. Hatto o‘lim xavfi ostida bo‘lganlarida jonlarini ayamadilar.</div>
  <div id="12"><sup><a href="https://www.kitobook.com/compare/book/66/12/12/" title="сравнение переводов, параллельные ссылки">12</a></sup> Ey osmonu falak, xursand bo‘l! Unda yashovchilar, shodlaning! Ammo, yeru dengiz, sizning holingizga voy! Zero, iblis oldingizga tushdi. Vaqti oz qolganini bilib, u qahru g‘azabga mindi.”</div>
  <div id="13"><sup><a href="https://www.kitobook.com/compare/book/66/12/13/" title="сравнение переводов, параллельные ссылки">13</a></sup> Ajdaho o‘zining yer yuziga uloqtirilganini anglagach, o‘g‘il bola tuqqan ayolni ta’qib qila boshladi.</div>
  <div id="14"><sup><a href="https://www.kitobook.com/compare/book/66/12/14/" title="сравнение переводов, параллельные ссылки">14</a></sup> Ayol o‘sha ilondan qocha olishi uchun unga katta burgutning ikki qanoti berildi. U sahroga — uch yarim yil davomida unga g‘amxo‘rlik qilinadigan joyga qochib borishi kerak edi.</div>
  <div id="15"><sup><a href="https://www.kitobook.com/compare/book/66/12/15/" title="сравнение переводов, параллельные ссылки">15</a></sup> Ilon esa, uni sel oqizib ketsin deb, og‘zini ochdi–da ayolning ketidan daryoday suv oqizdi.</div>
  <div id="16"><sup><a href="https://www.kitobook.com/compare/book/66/12/16/" title="сравнение переводов, параллельные ссылки">16</a></sup> Ammo yer ayolga yordam berdi. Yer dahanini ochib, ajdaho oqizgan daryoni yutib yubordi.</div>
  <div id="17"><sup><a href="https://www.kitobook.com/compare/book/66/12/17/" title="сравнение переводов, параллельные ссылки">17</a></sup> Ajdaho ayoldan qattiq g‘azablandi. U ayolning boshqa farzandlari bilan jang qilgani chiqdi. Ayolning farzandlari — Xudoning amriga itoat qilgan va Isoning shahodatiga sodiq qolgan odamlardir.</div>
</div>