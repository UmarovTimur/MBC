<div itemprop="articleBody" class="text">
  <div id="1"><sup><a href="https://www.kitobook.com/compare/book/66/08/1/" title="сравнение переводов, параллельные ссылки">1</a></sup> Qo‘zi yettinchi muhrni yechganda, osmon yarim soatcha sukunatda qoldi.</div>
  <div id="2"><sup><a href="https://www.kitobook.com/compare/book/66/08/2/" title="сравнение переводов, параллельные ссылки">2</a></sup> Men Xudoning huzurida turgan yettita farishtani ko‘rdim. Ularning har biriga bittadan karnay berildi.</div>
  <div id="3"><sup><a href="https://www.kitobook.com/compare/book/66/08/3/" title="сравнение переводов, параллельные ссылки">3</a></sup> Boshqa bir farishta kelib, qurbongohning oldida turdi. Uning qo‘lida oltin otashkurak bor edi. Unga ko‘p xushbo‘y tutatqilar berildi. U bu tutatqilarni barcha Xudo azizlarining ibodatlariga qo‘shib, taxt oldida turgan oltin qurbongoh ustida nazr qilishi kerak edi.</div>
  <div id="4"><sup><a href="https://www.kitobook.com/compare/book/66/08/4/" title="сравнение переводов, параллельные ссылки">4</a></sup> Tutatqilarning tutuni Xudo azizlarining ibodatlari bilan birga farishtaning qo‘lidan yuqoriga Xudoning huzuriga ko‘tarildi.</div>
  <div id="5"><sup><a href="https://www.kitobook.com/compare/book/66/08/5/" title="сравнение переводов, параллельные ссылки">5</a></sup> Farishta otashkurakni olib, uni qurbongohdagi otash bilan to‘ldirdi–da, yer yuziga uloqtirib yubordi. O‘shanda momaqaldiroqning gulduros sadosi yangrab, chaqmoq chaqdi, zilzila boshlandi.</div>
  <div id="6"><sup><a href="https://www.kitobook.com/compare/book/66/08/6/" title="сравнение переводов, параллельные ссылки">6</a></sup> Yettita farishta qo‘llaridagi karnaylarni chalishga tayyorlandilar.</div>
  <div id="7"><sup><a href="https://www.kitobook.com/compare/book/66/08/7/" title="сравнение переводов, параллельные ссылки">7</a></sup> Birinchi farishta karnayini chaldi. Shunda do‘l, olov va qon yer yuziga yog‘dirildi. Yerning uchdan bir qismi yonib ketdi, daraxtlarning uchdan biri va hamma o‘t–o‘lanlar kuyib ketdi.</div>
  <div id="8"><sup><a href="https://www.kitobook.com/compare/book/66/08/8/" title="сравнение переводов, параллельные ссылки">8</a></sup> Ikkinchi farishta karnayini chaldi. Shunda lovullab yonayotgan ulkan toqqa o‘xshash bir narsa dengizga otildi. Dengizning uchdan bir qismi qonga aylandi.</div>
  <div id="9"><sup><a href="https://www.kitobook.com/compare/book/66/08/9/" title="сравнение переводов, параллельные ссылки">9</a></sup> Dengizdagi jonzotlarning uchdan bir qismi o‘ldi, kemalarning uchdan bir qismi halokatga uchradi.</div>
  <div id="10"><sup><a href="https://www.kitobook.com/compare/book/66/08/10/" title="сравнение переводов, параллельные ссылки">10</a></sup> Uchinchi farishta karnayini chaldi. Shunda osmondan ulkan bir yulduz tushdi. Mash’al bo‘lib yonayotgan bu yulduz daryolarning uchdan bir qismiga va suv buloqlariga tushdi.</div>
  <div id="11"><sup><a href="https://www.kitobook.com/compare/book/66/08/11/" title="сравнение переводов, параллельные ссылки">11</a></sup> Bu yulduzning nomi Erman edi. Suvlarning uchdan bir qismi achchiq bo‘ldi. Suvning achchiqligidan ko‘p odamlar o‘ldi.</div>
  <div id="12"><sup><a href="https://www.kitobook.com/compare/book/66/08/12/" title="сравнение переводов, параллельные ссылки">12</a></sup> To‘rtinchi farishta karnayini chaldi. Quyoshning uchdan bir qismi, oyning va yulduzlarning uchdan bir qismi zarba yeb, qorong‘ilashdi. Natijada kunduzning ham, tunning ham uchdan bir qismi yorug‘liksiz qoldi.</div>
  <div id="13"><sup><a href="https://www.kitobook.com/compare/book/66/08/13/" title="сравнение переводов, параллельные ссылки">13</a></sup> Keyin men boshim uzra uchib ketayotgan bir burgutni ko‘rdim. U baland ovozda shunday deganini eshitdim: “Yer yuzida yashayotganlarning holiga voy! Holiga voy! Holiga voy! Axir, qolgan uchta farishta hozir karnaylarini chalishadi.”</div>
</div>