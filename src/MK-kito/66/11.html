<div itemprop="articleBody" class="text">
  <div id="1"><sup><a href="https://www.kitobook.com/compare/book/66/11/1/" title="сравнение переводов, параллельные ссылки">1</a></sup> Menga o‘lchash uchun bir qamish berildi, so‘ng shunday deb aytildi: “Bor, Xudoning Ma’badini va qurbongohni o‘lchab chiq. U yerda sajda qiluvchilarni sanagin.</div>
  <div id="2"><sup><a href="https://www.kitobook.com/compare/book/66/11/2/" title="сравнение переводов, параллельные ссылки">2</a></sup> Ma’badning tashqi hovlisini esa qoldir, uni o‘lchama. Chunki u yer butparastlarga berilgan. Ular muqaddas shaharni qirq ikki oy oyoq osti qiladilar.</div>
  <div id="3"><sup><a href="https://www.kitobook.com/compare/book/66/11/3/" title="сравнение переводов, параллельные ссылки">3</a></sup> Men ikki shohidimga qudrat beraman. Ular egnilariga qanor kiyib, 1260 kun davomida va’z qiladilar.</div>
  <div id="4"><sup><a href="https://www.kitobook.com/compare/book/66/11/4/" title="сравнение переводов, параллельные ссылки">4</a></sup> Bu ikki shohid — butun dunyo Egasining huzurida turgan ikkita zaytun daraxti va ikkita chiroqpoyadir.</div>
  <div id="5"><sup><a href="https://www.kitobook.com/compare/book/66/11/5/" title="сравнение переводов, параллельные ссылки">5</a></sup> Bordi–yu, birontasi ularga ozor yetkazmoqchi bo‘lsa, ularning og‘zidan olov chiqib, o‘sha dushmanni yeb bitiradi. Ularga ozor berishni istaganlar shu yo‘sinda halok bo‘ladi.</div>
  <div id="6"><sup><a href="https://www.kitobook.com/compare/book/66/11/6/" title="сравнение переводов, параллельные ссылки">6</a></sup> Bu ikki shohid va’z qiladigan kunlarda yomg‘ir yog‘masligi uchun Xudo ularga osmonni berkitish qudratini bergan. Ularga yana suvni qonga aylantirish va yer yuzini istagan vaqtlarida turli baloyu ofatlarga yo‘liqtirish qudrati berildi.</div>
  <div id="7"><sup><a href="https://www.kitobook.com/compare/book/66/11/7/" title="сравнение переводов, параллельные ссылки">7</a></sup> Ular shahodat berib bo‘lganlaridan keyin, tubsiz chuqurlikdan chiqqan bir mahluq ular bilan jang qiladi, ularni yengib, o‘ldiradi.</div>
  <div id="8"><sup><a href="https://www.kitobook.com/compare/book/66/11/8/" title="сравнение переводов, параллельные ссылки">8</a></sup> Ularning jasadlari buyuk shaharning ko‘chasida yotadi. Shohidlarning Rabbiysi Iso ham o‘sha shaharda xochga mixlangan edi. O‘sha shaharning ramziy nomi Sado‘m va Misrdir.</div>
  <div id="9"><sup><a href="https://www.kitobook.com/compare/book/66/11/9/" title="сравнение переводов, параллельные ссылки">9</a></sup> Barcha elu qabilalar, millatu xalqlardan bo‘lgan odamlar uch yarim kun davomida ularning jasadlarini tomosha qiladilar. Ularni dafn etishga ruxsat berishmaydi.</div>
  <div id="10"><sup><a href="https://www.kitobook.com/compare/book/66/11/10/" title="сравнение переводов, параллельные ссылки">10</a></sup> Yer yuzida yashayotganlar shohidlarning o‘limidan sevinib xursandchilik qilishadi. Bir–birlariga hadyalar yuborishadi. Chunki ikkala payg‘ambar yer yuzida yashovchilarga ko‘p azob bergan edi.”</div>
  <div id="11"><sup><a href="https://www.kitobook.com/compare/book/66/11/11/" title="сравнение переводов, параллельные ссылки">11</a></sup> Ammo uch yarim kundan keyin ikkala payg‘ambarning vujudiga Xudoning hayot nafasi kirdi. Shunda ular oyoqqa turdilar. Ularni ko‘rgan hammani qattiq vahima bosdi.</div>
  <div id="12"><sup><a href="https://www.kitobook.com/compare/book/66/11/12/" title="сравнение переводов, параллельные ссылки">12</a></sup> Ikki payg‘ambar osmondan kelgan baland bir ovozning: “Bu yoqqa chiqinglar!” — deganini eshitishdi, shunda ular dushmanlarining ko‘z o‘ngida bulut ichida osmonga ko‘tarilishdi.</div>
  <div id="13"><sup><a href="https://www.kitobook.com/compare/book/66/11/13/" title="сравнение переводов, параллельные ссылки">13</a></sup> O‘sha zahoti shiddatli zilzila yuz berdi. Shaharning o‘ndan bir qismi quladi. Zilzilada yetti ming kishi nobud bo‘ldi. Qolganlari esa vahimaga tushib, Samoviy Xudoni ulug‘lashdi.</div>
  <div id="14"><sup><a href="https://www.kitobook.com/compare/book/66/11/14/" title="сравнение переводов, параллельные ссылки">14</a></sup> Ikkinchi halokat o‘tdi. Mana, uchinchi halokat tez yaqinlashyapti.</div>
  <div id="15"><sup><a href="https://www.kitobook.com/compare/book/66/11/15/" title="сравнение переводов, параллельные ссылки">15</a></sup> Yettinchi farishta karnayini chaldi. Osmonda baland ovozlar yangradi. Ular shunday deb aytayotgan edilar: “Endi bu dunyo hukmronligi, Egamizga va Uning Masihiga tegishlidir. Ular abadulabad hukmronlik qilishadi.”</div>
  <div id="16"><sup><a href="https://www.kitobook.com/compare/book/66/11/16/" title="сравнение переводов, параллельные ссылки">16</a></sup> Shunda Xudoning huzuridagi o‘z taxtlarida o‘tirgan yigirma to‘rt nafar oqsoqol yuz tuban yerga muk tushdilar. Ular Xudoga sajda qilib dedilar:</div>
  <div id="17"><sup><a href="https://www.kitobook.com/compare/book/66/11/17/" title="сравнение переводов, параллельные ссылки">17</a></sup> “Yo Qodir Xudo — Egamiz! Sen bor bo‘lgansan, hozir ham borsan. Biz Senga tashakkurlar aytamiz. Axir, Sen buyuk qudratingni namoyon etding, Hukmronlik qila boshlading.</div>
  <div id="18"><sup><a href="https://www.kitobook.com/compare/book/66/11/18/" title="сравнение переводов, параллельные ссылки">18</a></sup> Xalqlar Sendan g‘azablangandi, Endi Sen ham g‘azabga minding. Endi vaqti keldi o‘liklarni hukm qilishga, Payg‘ambar qullaringni, azizlaringni mukofotlashga, Sendan qo‘rqqan kattayu kichikni taqdirlashga. Yerni vayron qilganlarni vaqti keldi xonavayron qilishga!”</div>
  <div id="19"><sup><a href="https://www.kitobook.com/compare/book/66/11/19/" title="сравнение переводов, параллельные ссылки">19</a></sup> So‘ng Xudoning osmondagi Ma’badi ochildi. Ma’badda Xudoning Ahd sandig‘i ko‘rindi. O‘shanda chaqmoq chaqib, momaqaldiroqning gulduros sadolari yangradi, zilzila boshlandi, shiddatli do‘l yog‘di.</div>
</div>