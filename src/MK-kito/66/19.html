<div itemprop="articleBody" class="text">
  <div id="1"><sup><a href="https://www.kitobook.com/compare/book/66/19/1/" title="сравнение переводов, параллельные ссылки">1</a></sup> Bundan keyin men osmondagi katta olomonning g‘ala–g‘ovuriga o‘xshash baland ovozlarni eshitdim: “Egamizga hamdu sanolar bo‘lsin! Najot, ulug‘vorlik va qudrat Xudoyimizga tegishlidir.</div>
  <div id="2"><sup><a href="https://www.kitobook.com/compare/book/66/19/2/" title="сравнение переводов, параллельные ссылки">2</a></sup> Zotan U to‘g‘ri va adolatli hukm qiladi. Yer yuzini fahsh–zino ila bulg‘agan o‘taketgan fohishani U mahkum etdi, Undan O‘z qullarining xunini oldi.”</div>
  <div id="3"><sup><a href="https://www.kitobook.com/compare/book/66/19/3/" title="сравнение переводов, параллельные ссылки">3</a></sup> Olomon yana shunday deb hayqirdi: “Egamizga hamdu sanolar bo‘lsin! Bobildan to abad burqirab tutun chiqadi.”</div>
  <div id="4"><sup><a href="https://www.kitobook.com/compare/book/66/19/4/" title="сравнение переводов, параллельные ссылки">4</a></sup> Shu payt yigirma to‘rt nafar oqsoqol va to‘rtta mavjudot yerga muk tushib: “Omin! Egamizga hamdu sanolar bo‘lsin!” — deya taxtda o‘tirgan Xudoga sajda qildilar.</div>
  <div id="5"><sup><a href="https://www.kitobook.com/compare/book/66/19/5/" title="сравнение переводов, параллельные ссылки">5</a></sup> Keyin taxtdan bir ovoz keldi: “Ey Xudoyimizning barcha qullari, Undan qo‘rquvchi kattayu kichiklar, Unga hamdu sano aytinglar!”</div>
  <div id="6"><sup><a href="https://www.kitobook.com/compare/book/66/19/6/" title="сравнение переводов, параллельные ссылки">6</a></sup> So‘ngra men ko‘p xaloyiqning ovoziga o‘xshash, shovullagan dengiz, gumburlagan momaqaldiroqning sadosiga o‘xshash ovozlarni eshitdim. Ular shunday der edilar: “Egamizga hamdu sanolar bo‘lsin! Qodir Xudo — Egamiz hukmronlik qilmoqda!</div>
  <div id="7"><sup><a href="https://www.kitobook.com/compare/book/66/19/7/" title="сравнение переводов, параллельные ссылки">7</a></sup> Sevinib xursand bo‘laylik, Hammamiz Uni ulug‘laylik! Axir, Qo‘zining nikoh soati yetdi, Uning kelini o‘zini to‘yga tayyorladi.”</div>
  <div id="8"><sup><a href="https://www.kitobook.com/compare/book/66/19/8/" title="сравнение переводов, параллельные ссылки">8</a></sup> Kiyishi uchun kelinga yarqiragan, pok, mayin zig‘ir libos berildi. Bu libos — Xudo azizlarining odil ishlaridir.</div>
  <div id="9"><sup><a href="https://www.kitobook.com/compare/book/66/19/9/" title="сравнение переводов, параллельные ссылки">9</a></sup> Keyin farishta menga shunday dedi: — Qani, yoz: Qo‘zining nikoh to‘yiga taklif etilganlar baxtlidir! Yana qo‘shib dedi: — Bular Xudoning haq so‘zlaridir.</div>
  <div id="10"><sup><a href="https://www.kitobook.com/compare/book/66/19/10/" title="сравнение переводов, параллельные ссылки">10</a></sup> Men unga sajda qilish uchun o‘zimni oyoqlari ostiga tashladim. Lekin u menga dedi: — Yo‘q, menga sajda qilma! Faqat Xudoga sajda qil! Men ham senga o‘xshab Xudoga xizmat qilyapman, Iso haqida shahodat beradigan sen va birodarlaring singari Xudoning xizmatkoriman. Darhaqiqat, Iso haqida shahodat berganlar payg‘ambarlardir, ular Xudoning haq xizmatkorlaridir.</div>
  <div id="11"><sup><a href="https://www.kitobook.com/compare/book/66/19/11/" title="сравнение переводов, параллельные ссылки">11</a></sup> Bundan keyin men osmonning ochilganini ko‘rdim. U yerda bir oq ot turar edi. Ustidagi Chavandozni Sodiq va Haq, deb chaqirishardi. U odilona hukm chiqarib, jang qilardi.</div>
  <div id="12"><sup><a href="https://www.kitobook.com/compare/book/66/19/12/" title="сравнение переводов, параллельные ссылки">12</a></sup> Uning ko‘zlari otash alangasiday chaqnardi. Boshida ko‘p tojlari bor edi. Peshanasiga esa O‘zidan boshqa hech kim bilmaydigan bir ism yozilgandi.</div>
  <div id="13"><sup><a href="https://www.kitobook.com/compare/book/66/19/13/" title="сравнение переводов, параллельные ссылки">13</a></sup> Egnidagi kiyimi qonga belangandi. Chavandozga “Xudoning Kalomi” deb nom berilgan edi.</div>
  <div id="14"><sup><a href="https://www.kitobook.com/compare/book/66/19/14/" title="сравнение переводов, параллельные ссылки">14</a></sup> Oppoq, top–toza, mayin zig‘ir libos kiygan samoviy qo‘shinlar oq otlarda Chavandozga ergashib borishardi.</div>
  <div id="15"><sup><a href="https://www.kitobook.com/compare/book/66/19/15/" title="сравнение переводов, параллельные ссылки">15</a></sup> Uning og‘zidan o‘tkir bir qilich chiqib turardi. U o‘sha qilichi bilan xalqlarni mag‘lub etadi, qo‘lidagi temir xivchin bilan ularga hukmronlik qiladi. Qodir Xudoning qaynoq qahr–g‘azabi chuquridagi uzumlarni bosib ezadi.</div>
  <div id="16"><sup><a href="https://www.kitobook.com/compare/book/66/19/16/" title="сравнение переводов, параллельные ссылки">16</a></sup> Kiyimining son qismida: “shohlarning Shohi, hokimlarning Hokimidir”, degan ism yozilgan.</div>
  <div id="17"><sup><a href="https://www.kitobook.com/compare/book/66/19/17/" title="сравнение переводов, параллельные ссылки">17</a></sup> Shundan so‘ng men quyosh ustida turgan bir farishtani ko‘rdim. U uchib ketayotgan barcha qushlarga baland ovozda shunday xitob qildi: “Xudoning buyuk bazmiga kelinglar!</div>
  <div id="18"><sup><a href="https://www.kitobook.com/compare/book/66/19/18/" title="сравнение переводов, параллельные ссылки">18</a></sup> Shohlar, sarkardalar, bahodir jangchilarning jasadlarini, otu suvorilar, hamma qulu erkin, kattayu kichikning jasadlarini yeyish uchun to‘planinglar!”</div>
  <div id="19"><sup><a href="https://www.kitobook.com/compare/book/66/19/19/" title="сравнение переводов, параллельные ссылки">19</a></sup> Shunda men mahluqni, yer yuzi shohlarini, ularning qo‘shinlarini ko‘rdim. Ular ot mingan Chavandoz bilan Uning qo‘shinlariga qarshi jang qilish uchun safarbar bo‘lgan edilar.</div>
  <div id="20"><sup><a href="https://www.kitobook.com/compare/book/66/19/20/" title="сравнение переводов, параллельные ссылки">20</a></sup> Mahluq asir tushdi. U bilan birga soxta payg‘ambar ham asir olindi. Bu soxta payg‘ambar mahluqning nomidan mo‘jizali alomatlar ko‘rsatardi. U bu alomatlari bilan mahluqning tamg‘asini olgan va uning tasviriga sajda qilgan odamlarni aldagandi. Mahluqni ham, soxta payg‘ambarni ham tiriklayin oltingugurt bilan yonayotgan olov ko‘liga tashlashdi.</div>
  <div id="21"><sup><a href="https://www.kitobook.com/compare/book/66/19/21/" title="сравнение переводов, параллельные ссылки">21</a></sup> Boshqalar esa ot mingan Chavandozning og‘zidan chiqqan qilich bilan o‘ldirildi. Hamma qushlar bo‘kib qolguncha ularning go‘shtidan yedi.</div>
</div>