<div itemprop="articleBody" class="text">
  <div id="1"><sup><a href="https://www.kitobook.com/compare/book/23/40/1/" title="сравнение переводов, параллельные ссылки">1</a></sup> “Yupating, xalqimni yupating, — demoqda Xudoyingiz. —</div>
  <div id="2"><sup><a href="https://www.kitobook.com/compare/book/23/40/2/" title="сравнение переводов, параллельные ссылки">2</a></sup> Quddusning ruhini ko‘tarib, unga ayting: ‘Azob kosang to‘lib bo‘ldi, Ayblaring uchun jazo olib bo‘lding. Hamma gunohlaring evaziga Men, Egangdan ikki karra olding.’”</div>
  <div id="3"><sup><a href="https://www.kitobook.com/compare/book/23/40/3/" title="сравнение переводов, параллельные ссылки">3</a></sup> Bir ovoz shunday hayqirmoqda: “Sahroda Egamizga yo‘l hozirlang, Cho‘lda Xudoyimizga to‘g‘ri yo‘l oching.</div>
  <div id="4"><sup><a href="https://www.kitobook.com/compare/book/23/40/4/" title="сравнение переводов, параллельные ссылки">4</a></sup> Har bir jarlik yuksaladi, Har bir tog‘u tepalik pasayadi. O‘nqir–cho‘nqir joylar tekis bo‘ladi, O‘ydim–chuqur yer tekislik bo‘ladi.</div>
  <div id="5"><sup><a href="https://www.kitobook.com/compare/book/23/40/5/" title="сравнение переводов, параллельные ссылки">5</a></sup> O‘shanda Egamizning ulug‘vorligi zohir bo‘ladi, Butun jonzot birgalikda buni ko‘radi. Ha, Egamiz O‘z og‘zi bilan shuni aytdi.”</div>
  <div id="6"><sup><a href="https://www.kitobook.com/compare/book/23/40/6/" title="сравнение переводов, параллельные ссылки">6</a></sup> Bir ovoz: “E’lon qil!” deb aytdi, Ikkinchisi: “Nimani e’lon qilaman?” deb so‘radi. Birinchi ovoz shunday dedi: “Inson zotining hammasi maysaday, Ularning barcha sodiqligi dala guli kabidir.</div>
  <div id="7"><sup><a href="https://www.kitobook.com/compare/book/23/40/7/" title="сравнение переводов, параллельные ссылки">7</a></sup> Ularning ustidan Egamizning nafasi esganda O‘tlar quriydi, gullar so‘lib qoladi. Mana, bu xalq maysaning o‘zi.</div>
  <div id="8"><sup><a href="https://www.kitobook.com/compare/book/23/40/8/" title="сравнение переводов, параллельные ссылки">8</a></sup> O‘tlar quriydi, gullar so‘lib qoladi, Xudoyimizning kalomi esa abadiy turadi.”</div>
  <div id="9"><sup><a href="https://www.kitobook.com/compare/book/23/40/9/" title="сравнение переводов, параллельные ссылки">9</a></sup> Ey xushxabar keltirgan Quddus, Baland toqqa chiq! Ey xushxabar keltirgan Sion, Baland ovozda e’lon qil! Qo‘rqmagin, jar solgin! Yahudo shaharlariga: “Mana sizning Xudoyingiz”, deb aytgin.</div>
  <div id="10"><sup><a href="https://www.kitobook.com/compare/book/23/40/10/" title="сравнение переводов, параллельные ссылки">10</a></sup> Mana, Egamiz Rabbiy qudrat ila keladi, Qudrati ila hukmronlik qiladi. Uning O‘zi taqdirlaydi, Mukofotini O‘zi bilan olib kelmoqda.</div>
  <div id="11"><sup><a href="https://www.kitobook.com/compare/book/23/40/11/" title="сравнение переводов, параллельные ссылки">11</a></sup> Cho‘pon kabi U O‘z suruvini boqadi, Qo‘zilarni qo‘llarida ko‘taradi. Ularni ko‘tarib, bag‘riga bosadi, Qo‘zilari bilan birga ona qo‘yni Ehtiyotlab haydab boradi.</div>
  <div id="12"><sup><a href="https://www.kitobook.com/compare/book/23/40/12/" title="сравнение переводов, параллельные ссылки">12</a></sup> Kim hovuchi ila suvlarni o‘lchagan?! Kim qarichlab osmonni o‘lchagan?! Zamin tuprog‘ini o‘lchagan bormi?! Kim tog‘larni tarozida tortib ko‘rgan?! Tepaliklarni tarozi pallasida tortgan?!</div>
  <div id="13"><sup><a href="https://www.kitobook.com/compare/book/23/40/13/" title="сравнение переводов, параллельные ссылки">13</a></sup> Kim Egamizning Ruhiga yo‘l ko‘rsatadi?! Kim Unga maslahat beradi?!</div>
  <div id="14"><sup><a href="https://www.kitobook.com/compare/book/23/40/14/" title="сравнение переводов, параллельные ссылки">14</a></sup> U kimga maslahat solgan?! Kim Unga nasihat bergan?! Kim Unga adolat yo‘lini o‘rgatgan?! Unga bilim bergan bormi?! Idrok yo‘llarini Unga ko‘rsatgan bormi?!</div>
  <div id="15"><sup><a href="https://www.kitobook.com/compare/book/23/40/15/" title="сравнение переводов, параллельные ссылки">15</a></sup> Axir, elatlar chelakdagi bir tomchi suvdaydir, Ular tarozi pallasidagi chang kabidir. Mana, orollarni ham Egamiz changday ko‘taradi.</div>
  <div id="16"><sup><a href="https://www.kitobook.com/compare/book/23/40/16/" title="сравнение переводов, параллельные ссылки">16</a></sup> Lubnon yurtidagi hayvonlar qurbonlikka ozlik qiladi, O‘rmonlarining daraxtlari esa yetarli o‘tin bo‘lmaydi.</div>
  <div id="17"><sup><a href="https://www.kitobook.com/compare/book/23/40/17/" title="сравнение переводов, параллельные ссылки">17</a></sup> Jamiki elatlar Egamiz oldida hech nima emas, Egamiz nazarida ular arzimas, bo‘shliqdir.</div>
  <div id="18"><sup><a href="https://www.kitobook.com/compare/book/23/40/18/" title="сравнение переводов, параллельные ссылки">18</a></sup> Xo‘sh, Xudoni kimga o‘xshatasiz?! Unga qanday qiyofani berasiz?!</div>
  <div id="19"><sup><a href="https://www.kitobook.com/compare/book/23/40/19/" title="сравнение переводов, параллельные ссылки">19</a></sup> Hunarmand yasagan butnimi?! Axir, usta uni oltin bilan qoplagan. Unga kumush zanjirlar yasab bergan.</div>
  <div id="20"><sup><a href="https://www.kitobook.com/compare/book/23/40/20/" title="сравнение переводов, параллельные ссылки">20</a></sup> Unday qilishga qurbi yetmagan esa Chirimaydigan yog‘och topadi. Mohir usta tanlab, Yiqilib tushmaydigan but yasatadi.</div>
  <div id="21"><sup><a href="https://www.kitobook.com/compare/book/23/40/21/" title="сравнение переводов, параллельные ссылки">21</a></sup> Bilmaysizmi?! Eshitmaganmisiz?! Boshidan sizga aytilmaganmi?! Dunyo poydevoriga qarab ham tushunib yetmaysizmi?!</div>
  <div id="22"><sup><a href="https://www.kitobook.com/compare/book/23/40/22/" title="сравнение переводов, параллельные ссылки">22</a></sup> Xudo osmon gumbazi ustida o‘tiradi, Zamin ahli chigirtka kabidir. Xudo osmonni parda kabi yoygan, Odamzod makon qilsin, deya chodir kabi qurgan.</div>
  <div id="23"><sup><a href="https://www.kitobook.com/compare/book/23/40/23/" title="сравнение переводов, параллельные ссылки">23</a></sup> Shahzodalarni U pastga uradi, Zamin hukmdorlarini yo‘qqa chiqaradi.</div>
  <div id="24"><sup><a href="https://www.kitobook.com/compare/book/23/40/24/" title="сравнение переводов, параллельные ссылки">24</a></sup> Evoh, ular ekilishi bilanoq qurib qoladi. Yerga o‘tqazilishi bilanoq so‘lib qoladi. Ildiz otishi bilanoq qurib qoladi. Ha, Egamizning nafasi ularni quritadi. Bo‘ron ularni somonday uchirib ketadi.</div>
  <div id="25"><sup><a href="https://www.kitobook.com/compare/book/23/40/25/" title="сравнение переводов, параллельные ссылки">25</a></sup> “Meni kimga qiyoslaysiz? Kim Menga teng kela olar?” — deb aytadi muqaddas Xudo.</div>
  <div id="26"><sup><a href="https://www.kitobook.com/compare/book/23/40/26/" title="сравнение переводов, параллельные ссылки">26</a></sup> Ko‘zlaringizni osmonga tiking, qarang: Axir, bularni kim yaratgan? Xudo osmonga yulduzlarni terib qo‘ygan–ku! Uning O‘zi har biriga nom bergan–ku! O‘zining buyuk kuchi, ulug‘ qudrati bilan Har birini o‘z joyiga chiqarmay qo‘ymaydi.</div>
  <div id="27"><sup><a href="https://www.kitobook.com/compare/book/23/40/27/" title="сравнение переводов, параллельные ссылки">27</a></sup> Ey Yoqub nasli, nima uchun sen: “Boshimga tushganni Egamiz ko‘rmaydi”, deysan? Ey Isroil xalqi, nima uchun sen: “Mashaqqatlarimni Xudoyim unutgan”, deb aytasan?</div>
  <div id="28"><sup><a href="https://www.kitobook.com/compare/book/23/40/28/" title="сравнение переводов, параллельные ссылки">28</a></sup> Nahotki bilmaysan? Nahotki eshitmagansan? Egamizning O‘zi abadiy Xudo–ku! Butun olamni U yaratgan–ku! U charchamaydi, holdan toymaydi, Uning donoligini bilib bo‘lmaydi.</div>
  <div id="29"><sup><a href="https://www.kitobook.com/compare/book/23/40/29/" title="сравнение переводов, параллельные ссылки">29</a></sup> U toliqqanga kuch beradi, Zaifning kuchiga kuch qo‘shadi.</div>
  <div id="30"><sup><a href="https://www.kitobook.com/compare/book/23/40/30/" title="сравнение переводов, параллельные ссылки">30</a></sup> Hatto yoshlar charchaydi, holdan toyadi, Yigitlar qoqilib, yiqiladi.</div>
  <div id="31"><sup><a href="https://www.kitobook.com/compare/book/23/40/31/" title="сравнение переводов, параллельные ссылки">31</a></sup> Xudodan umid qilganlar esa Yangidan kuch oladi, Burgut singari qanot qoqadi. Ular yugurib, charchamaydi, Yurib ham hech toliqmaydi.</div>
</div>