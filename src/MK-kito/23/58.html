<div itemprop="articleBody" class="text">
  <div id="1"><sup><a href="https://www.kitobook.com/compare/book/23/58/1/" title="сравнение переводов, параллельные ссылки">1</a></sup> Egam aytar: “O‘zingni tutmay, qattiq hayqirgin, Karnayga o‘xshab, ovozingni baland ko‘tar. Xalqimga itoatsizligini aytgin, Yoqub xonadoniga gunohkorligini ko‘rsat.</div>
  <div id="2"><sup><a href="https://www.kitobook.com/compare/book/23/58/2/" title="сравнение переводов, параллельные ссылки">2</a></sup> Xuddi to‘g‘ri yo‘ldan yurgan xalqqa o‘xshab, Ular har kun Menga intilganday bo‘ladi. Xudosining amrlarini unutmagan xalqday, Yo‘llarimni bilmoq istaydi. Mendan odil hukm so‘raydi, Men, Xudoga yaqinlashishni istaganga o‘xshaydi.</div>
  <div id="3"><sup><a href="https://www.kitobook.com/compare/book/23/58/3/" title="сравнение переводов, параллельные ссылки">3</a></sup> Ey xalqim, sizlar Menga: ‘Ro‘za tutyapmiz–ku, Sen ko‘rmayapsan, Senga itoat qilyapmiz–ku, nega bilmaysan?!’ deb aytasizlar. Axir, ro‘za tutgan kuningizda xohlaganingizni qilyapsiz, Ishchilaringizdan og‘ir mehnat talab etyapsiz.</div>
  <div id="4"><sup><a href="https://www.kitobook.com/compare/book/23/58/4/" title="сравнение переводов, параллельные ссылки">4</a></sup> Mana, ro‘za tutsangiz ham Janjal, g‘avg‘o qilaverasiz. Zo‘ravonlik bilan qo‘l ko‘taraverasiz. Bunday ro‘zalaringiz bilan Ovozingizni samolarga yetkaza olmaysiz!</div>
  <div id="5"><sup><a href="https://www.kitobook.com/compare/book/23/58/5/" title="сравнение переводов, параллельные ссылки">5</a></sup> Ro‘za tutganingizda o‘zingizni qiynaysiz, Egilgan qamishday boshingizni egib yurasiz, Qanor yoyib, kul sochib ustiga yotasiz. Shuni ro‘za deb ataysizmi?! Mana shular Men, Egangizni mamnun qiladi, deb o‘ylaysizmi?!</div>
  <div id="6"><sup><a href="https://www.kitobook.com/compare/book/23/58/6/" title="сравнение переводов, параллельные ссылки">6</a></sup> Men istagan ro‘za quyidagidaydir: Adolatsizlik kishanlarini parchalang, Bo‘yinturuq arqonlarini uzib tashlang, Mazlumlarni ozodlikka chiqaring, Har qanday bo‘yinturuqni sindiring!</div>
  <div id="7"><sup><a href="https://www.kitobook.com/compare/book/23/58/7/" title="сравнение переводов, параллельные ссылки">7</a></sup> Ovqatingizni ochlar bilan baham ko‘ring, Uysizlarga uyingizdan joy bering. Yalang‘ochni ko‘rganingizda kiyim bering, Yaqinlaringizdan yordamingizni ayamang.”</div>
  <div id="8"><sup><a href="https://www.kitobook.com/compare/book/23/58/8/" title="сравнение переводов, параллельные ссылки">8</a></sup> Shunda nuringiz tong kabi porlaydi, O‘zingiz tezda shifo topasiz. Egamiz doim oldingizda yurib, sizlarni asraydi, Ortingizdan Uning ulug‘vorligi sizni qo‘riqlaydi.</div>
  <div id="9"><sup><a href="https://www.kitobook.com/compare/book/23/58/9/" title="сравнение переводов, параллельные ссылки">9</a></sup> Shunda yordam so‘raganingizda, Egamiz javob beradi, Faryod qilganingizda, “Shu yerdaman”, deb aytadi. Orangizdan bo‘yinturuqni yo‘q qilganingizda, Yovuz gaplaru qo‘l ko‘tarishlarni bas qilganingizda,</div>
  <div id="10"><sup><a href="https://www.kitobook.com/compare/book/23/58/10/" title="сравнение переводов, параллельные ссылки">10</a></sup> Ochlar uchun jon kuydirganingizda, Mazlumlarning joniga oro kirganingizda, Nuringiz zulmatda ham porlaydi, Eng qorong‘i davringiz yop–yorug‘ kunduzday bo‘ladi.</div>
  <div id="11"><sup><a href="https://www.kitobook.com/compare/book/23/58/11/" title="сравнение переводов, параллельные ссылки">11</a></sup> Egamiz doimo sizga yo‘l ko‘rsatadi, Qaqragan yerlarda ham joningizga oziq beradi, Shunda siz sug‘orilgan bog‘day, Suvlari qurimas buloqday bo‘lasiz.</div>
  <div id="12"><sup><a href="https://www.kitobook.com/compare/book/23/58/12/" title="сравнение переводов, параллельные ссылки">12</a></sup> Qadimgi vayronalaringiz qayta tiklanadi, Ko‘hna poydevorlarni qayta ko‘tarasiz. Shunda sizlarni: “Buzuq devorni Tiklovchi, Ko‘chalarni qayta Quruvchi”, deb chaqirishadi.</div>
  <div id="13"><sup><a href="https://www.kitobook.com/compare/book/23/58/13/" title="сравнение переводов, параллельные ссылки">13</a></sup> Shabbat kunini oyoq osti qilmang, Shu muqaddas kunda xohishingizni qilishdan o‘zingizni tiying. Shabbat kunini zavqli, deb biling. Egamizning muqaddas kunini sharafli, deb biling. Bu kunda o‘zingiz istagan yo‘ldan yurmang, Xohlaganlaringizni qilavermang, Istagan gaplaringizni gapiravermang.</div>
  <div id="14"><sup><a href="https://www.kitobook.com/compare/book/23/58/14/" title="сравнение переводов, параллельные ссылки">14</a></sup> Shabbat kuniga rioya qilsangiz, Egamiz tufayli shodlik topasiz, U sizlarni yurtning baland cho‘qqilariga olib chiqadi, Otangiz Yoqubning mulkiga to‘ydiradi. Egamizning kalomi shudir!</div>
</div>