<div itemprop="articleBody" class="text">
  <div id="1"><sup><a href="https://www.kitobook.com/compare/book/23/10/1/" title="сравнение переводов, параллельные ссылки">1</a></sup> Ey siz, yovuz farmonlar chiqaradiganlar, Qonunlar yozib, jabr keltiradiganlar.</div>
  <div id="2"><sup><a href="https://www.kitobook.com/compare/book/23/10/2/" title="сравнение переводов, параллельные ссылки">2</a></sup> Kambag‘alni adolatdan mahrum qilyapsiz, Mazlum xalqimni talayapsiz, Ovingiz bo‘layotir bevalar, O‘ljangiz bo‘layotir yetimlar.</div>
  <div id="3"><sup><a href="https://www.kitobook.com/compare/book/23/10/3/" title="сравнение переводов, параллельные ссылки">3</a></sup> Qiyomat kuni kelganda, siz nima qilasiz? Uzoqdan balo kelganda, nima qilasiz? Yordam so‘rab kimga qochib borasiz?! Boyligingizni qayerga olib ketasiz?!</div>
  <div id="4"><sup><a href="https://www.kitobook.com/compare/book/23/10/4/" title="сравнение переводов, параллельные ссылки">4</a></sup> Yo‘q, asir bo‘lib yiqilib qolasiz, Yo jasadlar tagida qolib ketasiz. Ammo shunday bo‘lsa ham, Egam tushmas g‘azabidan, Uning qo‘li hamon Isroilga qarshi ko‘tarilgan.</div>
  <div id="5"><sup><a href="https://www.kitobook.com/compare/book/23/10/5/" title="сравнение переводов, параллельные ссылки">5</a></sup> Egam aytar: “Mana Ossuriya! G‘azabimning hassasi! Uning qo‘lidadir qahrimning tayog‘i!</div>
  <div id="6"><sup><a href="https://www.kitobook.com/compare/book/23/10/6/" title="сравнение переводов, параллельные ссылки">6</a></sup> Men uni shakkok elga qarshi yuboraman, G‘azabimni o‘sha xalqqa qarshi sochaman, Ovlab, o‘lja qil, deb unga amr qilaman. Xalqlarni loyday oyoq osti qiladi u.</div>
  <div id="7"><sup><a href="https://www.kitobook.com/compare/book/23/10/7/" title="сравнение переводов, параллельные ссылки">7</a></sup> Uning fikri–yodi Xalqlarni qirib tashlashdir, Bitta qo‘ymay ularni yo‘q qilishdir. Ammo Ossuriya faqat buni xayol qilmagan, Bular haqida o‘ylamas ham.</div>
  <div id="8"><sup><a href="https://www.kitobook.com/compare/book/23/10/8/" title="сравнение переводов, параллельные ссылки">8</a></sup> Ossuriya shohi shunday o‘ylaydi: ‘Lashkarboshilarim shohlar emasmi?!</div>
  <div id="9"><sup><a href="https://www.kitobook.com/compare/book/23/10/9/" title="сравнение переводов, параллельные ссылки">9</a></sup> Xalno shahrini Karxamish shahriday vayron qilmadikmi?! Xomat ham Arpadday quladi–ku! Samariya Damashq kabi emasmi?!</div>
  <div id="10"><sup><a href="https://www.kitobook.com/compare/book/23/10/10/" title="сравнение переводов, параллельные ссылки">10</a></sup> Olganimday behuda butlar shohliklarini, Olaman Quddusu Samariyaning sanamlarini.</div>
  <div id="11"><sup><a href="https://www.kitobook.com/compare/book/23/10/11/" title="сравнение переводов, параллельные ссылки">11</a></sup> Ne qilgan bo‘lsam Samariya va uning sanamlarini, Shunday qilaman Quddusu uning butlarini.’”</div>
  <div id="12"><sup><a href="https://www.kitobook.com/compare/book/23/10/12/" title="сравнение переводов, параллельные ссылки">12</a></sup> Ammo Sion tog‘ida va Quddusda Rabbiy hamma ishlarini tugatib bo‘lganda, shunday deydi: “Ossuriya shohi bilan uning takabburligi, kiborlarcha boqishlari natijasiga qarab, hisob– kitob qilaman.</div>
  <div id="13"><sup><a href="https://www.kitobook.com/compare/book/23/10/13/" title="сравнение переводов, параллельные ссылки">13</a></sup> Ossuriya shohi shunday degan edi: ‘O‘z kuchim bilan bularni amalga oshirdim, Donoligim bilan qildim, axir, idrokliman. Xalqlarning chegarasini yo‘q qildim, Ularning xazinalarini o‘lja qilib oldim. Qudratli shohlarini taxtdan uloqtirdim.</div>
  <div id="14"><sup><a href="https://www.kitobook.com/compare/book/23/10/14/" title="сравнение переводов, параллельные ссылки">14</a></sup> Qush iniga qo‘l suqib tuxum yiqqan kabi, Xalqlarning boyliklarini to‘pladim. Tashlab ketilgan tuxumlarni qanday to‘plasalar, Jamiki yurtlarni men shunday yig‘ib oldim. Yo qanot qoqqan, og‘zin ochgan, Yo ovozin chiqargan birov bo‘lmadi.’”</div>
  <div id="15"><sup><a href="https://www.kitobook.com/compare/book/23/10/15/" title="сравнение переводов, параллельные ссылки">15</a></sup> Bolta maqtanarmi uni ishlatganga?! Arra o‘zini maqtaydimi uni qo‘lga olganga?! Kaltak ushlaganni kaltakning o‘zi ko‘taradimi?! Hassa o‘zini ushlaganni ko‘taradimi?!</div>
  <div id="16"><sup><a href="https://www.kitobook.com/compare/book/23/10/16/" title="сравнение переводов, параллельные ссылки">16</a></sup> Shu bois Sarvari Olam — Rabbiy Og‘ir xastalikni yuborar pahlavonlaringiz orasiga. Ular avjda ekan, badanidan o‘t chiqadi, Ular go‘yo lov–lov etib yonadi.</div>
  <div id="17"><sup><a href="https://www.kitobook.com/compare/book/23/10/17/" title="сравнение переводов, параллельные ссылки">17</a></sup> Shunda Isroilning nuri yolqin bo‘ladi, Isroil xalqining muqaddas Xudosi olov bo‘ladi. Olov yondirib, tikanzoru changalzorlarini Bir kunda yamlab yutadi.</div>
  <div id="18"><sup><a href="https://www.kitobook.com/compare/book/23/10/18/" title="сравнение переводов, параллельные ссылки">18</a></sup> Uning o‘rmonlarining faxri Va unumdor dalalari Og‘ir xastalikka yo‘liqqan insonday, Tamomila xarob bo‘ladi.</div>
  <div id="19"><sup><a href="https://www.kitobook.com/compare/book/23/10/19/" title="сравнение переводов, параллельные ссылки">19</a></sup> Shunchalik oz qolarki o‘rmonidagi daraxtlar, Hattoki yosh bola ham ularni sanay oladi.</div>
  <div id="20"><sup><a href="https://www.kitobook.com/compare/book/23/10/20/" title="сравнение переводов, параллельные ссылки">20</a></sup> O‘sha kuni Isroilning qolgan–qutgani, Yoqub xonadonining qutulganlari Boshqa suyanmaydi o‘z zulmkorlariga, Ular sadoqat bilan tayanadi Isroil xalqining muqaddas Xudosi — Egamga.</div>
  <div id="21"><sup><a href="https://www.kitobook.com/compare/book/23/10/21/" title="сравнение переводов, параллельные ссылки">21</a></sup> Yoqub naslining qutulganlari, omon qolganlari Qaytadi Qudratli Xudoga.</div>
  <div id="22"><sup><a href="https://www.kitobook.com/compare/book/23/10/22/" title="сравнение переводов, параллельные ссылки">22</a></sup> Ey Isroil, sening xalqing Dengiz qumiday ko‘p bo‘lgan bo‘lsa ham, Endi ulardan bor–yo‘g‘i sanoqli odamlar qaytadi. Zero, “Qirg‘in bo‘lsin”, deya qaror qilingan, Xudo odil hukmni O‘z xalqining boshiga soladi.</div>
  <div id="23"><sup><a href="https://www.kitobook.com/compare/book/23/10/23/" title="сравнение переводов, параллельные ссылки">23</a></sup> Shubhasiz, butun yer yuzida qiyomat bo‘ladi, zotan, Sarvari Olam — Rabbiy shunday qaror qilgan.</div>
  <div id="24"><sup><a href="https://www.kitobook.com/compare/book/23/10/24/" title="сравнение переводов, параллельные ссылки">24</a></sup> Shu bois Sarvari Olam — Rabbiy shunday aytmoqda: “Ey xalqim, Quddus ahli! Misrliklar kabi Ossuriyaliklar sizlarga tayoq ko‘taradilar, sizlarni qamchi bilan uradilar.</div>
  <div id="25"><sup><a href="https://www.kitobook.com/compare/book/23/10/25/" title="сравнение переводов, параллельные ссылки">25</a></sup> Ammo hademay g‘azabimni bosaman, ulardan qo‘rqmanglar. Endi Ossuriyaliklarga qahrimni sochib, ularni qiraman.</div>
  <div id="26"><sup><a href="https://www.kitobook.com/compare/book/23/10/26/" title="сравнение переводов, параллельные ссылки">26</a></sup> Ha, Midiyonlarni Oriv qoyasida shunday qirgan edim. Hassamni ko‘tarib, Misr lashkarini dengizda g‘arq qildim. Endi xuddi shunday qilib, Men, Sarvari Olam, ularga qarshi qamchimni ko‘taraman.</div>
  <div id="27"><sup><a href="https://www.kitobook.com/compare/book/23/10/27/" title="сравнение переводов, параллельные ссылки">27</a></sup> O‘sha kuni Ossuriyaning yukini yelkangizdan uloqtiraman. Uning bo‘yinturug‘i bo‘yningizdan olib tashlanadi. Ha, bo‘yinturuq yo‘q qilinadi, chunki sizlar kuchga to‘ldingiz.”</div>
  <div id="28"><sup><a href="https://www.kitobook.com/compare/book/23/10/28/" title="сравнение переводов, параллельные ссылки">28</a></sup> Ossuriya lashkari Oyaz shahriga keldi, Migron bo‘ylab o‘tdi, Qurol–aslahasini Mixmashda shay qildi.</div>
  <div id="29"><sup><a href="https://www.kitobook.com/compare/book/23/10/29/" title="сравнение переводов, параллельные ссылки">29</a></sup> Ular G‘ibo so‘qmog‘ini kesib o‘tdilar–u, Rama xalqi vahimaga tushib qoldi, Ular Shoulning shahri Givoda omonat to‘xtadi– yu, Shahar ahli qochib ketdi.</div>
  <div id="30"><sup><a href="https://www.kitobook.com/compare/book/23/10/30/" title="сравнение переводов, параллельные ссылки">30</a></sup> Faryod qiling, ey Galim ahli! Eshit, ey Laysho! Ey sho‘rlik Onoto‘t!</div>
  <div id="31"><sup><a href="https://www.kitobook.com/compare/book/23/10/31/" title="сравнение переводов, параллельные ссылки">31</a></sup> Madmenax ahli qochib ketdi, Gebim ahli, panoh topay, deb uchib ketdi.</div>
  <div id="32"><sup><a href="https://www.kitobook.com/compare/book/23/10/32/" title="сравнение переводов, параллельные ссылки">32</a></sup> O‘sha kuni u Nav shahrida turadi. Quddus shahri joylashgan tepalik — Aziz Sion tog‘iga qarab qo‘l ko‘taradi.</div>
  <div id="33"><sup><a href="https://www.kitobook.com/compare/book/23/10/33/" title="сравнение переводов, параллельные ссылки">33</a></sup> Qara, Sarvari Olam — Rabbiy Qudratli kuchi ila shoxlarni kesib tashlaydi, Baland daraxtlarni qirqib tashlaydi, Yuksalganlarini yerga uradi.</div>
  <div id="34"><sup><a href="https://www.kitobook.com/compare/book/23/10/34/" title="сравнение переводов, параллельные ссылки">34</a></sup> U bolta bilan kesib tashlaydi o‘rmondagi changalzorni, Qudratli Xudo qulatib yuboradi Lubnon daraxtlarini.</div>
</div>