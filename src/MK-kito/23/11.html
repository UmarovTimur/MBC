<div itemprop="articleBody" class="text">
  <div id="1"><sup><a href="https://www.kitobook.com/compare/book/23/11/1/" title="сравнение переводов, параллельные ссылки">1</a></sup> Essayning tomiridan novda o‘sib chiqadi, Ha, uning ildizidan ko‘chat yoyiladi.</div>
  <div id="2"><sup><a href="https://www.kitobook.com/compare/book/23/11/2/" title="сравнение переводов, параллельные ссылки">2</a></sup> Uning ustida bo‘ladi Egamizning Ruhi. Bu donolik hamda aql–idrok, Nasihat va kuch–qudrat Ruhidir, Egamizni bilish va Undan qo‘rquv Ruhidir.</div>
  <div id="3"><sup><a href="https://www.kitobook.com/compare/book/23/11/3/" title="сравнение переводов, параллельные ссылки">3</a></sup> O‘sha Essay farzandi Egamizdan qo‘rqishdan zavq olar, Hukm qilmas ko‘zlari ko‘rgani ila, Ajrim qilmas eshitganlari ila.</div>
  <div id="4"><sup><a href="https://www.kitobook.com/compare/book/23/11/4/" title="сравнение переводов, параллельные ссылки">4</a></sup> U adolat ila bechorani hukm qiladi, To‘g‘rilik ila yer yuzi mazlumlarini ajrim qiladi. Bir og‘iz so‘zi bilan zolimni jazolaydi, Nafasi ila fosiqni o‘ldiradi.</div>
  <div id="5"><sup><a href="https://www.kitobook.com/compare/book/23/11/5/" title="сравнение переводов, параллельные ссылки">5</a></sup> Adolat uning belidagi kamar bo‘ladi, Haqqoniyat uning belidagi belbog‘ bo‘ladi.</div>
  <div id="6"><sup><a href="https://www.kitobook.com/compare/book/23/11/6/" title="сравнение переводов, параллельные ссылки">6</a></sup> Shunda bo‘ri qo‘zi bilan yashar, Sirtlon bilan uloqcha birga yotar, Buzoq, sher, bo‘rdoqi birgadir, Yosh bola ularni yetaklab yurar.</div>
  <div id="7"><sup><a href="https://www.kitobook.com/compare/book/23/11/7/" title="сравнение переводов, параллельные ссылки">7</a></sup> Sigir bilan ayiq birga o‘tlaydi, Bolalari ham birga yotadi, Sher ho‘kizga o‘xshab somonni yeydi.</div>
  <div id="8"><sup><a href="https://www.kitobook.com/compare/book/23/11/8/" title="сравнение переводов, параллельные ссылки">8</a></sup> Go‘dak qora ilon uyasi ustida o‘ynar, Chaqaloq qo‘lini ilon iniga suqar.</div>
  <div id="9"><sup><a href="https://www.kitobook.com/compare/book/23/11/9/" title="сравнение переводов, параллельные ссылки">9</a></sup> Muqaddas tog‘imning gir atrofida Ular zarar keltirmas yo chaqmas. Ha, suvlar to‘ldirganiday dengizni, Yer yuzi to‘liq biladi Egamizni.</div>
  <div id="10"><sup><a href="https://www.kitobook.com/compare/book/23/11/10/" title="сравнение переводов, параллельные ссылки">10</a></sup> Mana, Essayning ildizidan chiqqan shoh o‘sha kuni xalqlarga bayroq bo‘lib turadi. Elatlar uni izlab keladilar, Uning maskani ulug‘vorlikka to‘ladi.</div>
  <div id="11"><sup><a href="https://www.kitobook.com/compare/book/23/11/11/" title="сравнение переводов, параллельные ссылки">11</a></sup> O‘sha kuni Rabbiy qo‘lini ikkinchi marta uzatadi. U O‘z xalqidan qolganlarini qutqaradi. Ularni Ossuriyadan, Misrning shimoliy va janubiy hududlaridan, Habashistondan yig‘ib keladi. Elamdan, Bobildan, Xomatdan va dengiz sohillaridan olib keladi.</div>
  <div id="12"><sup><a href="https://www.kitobook.com/compare/book/23/11/12/" title="сравнение переводов, параллельные ссылки">12</a></sup> Elatlarga U belgisini ko‘rsatib, Isroilning quvilganlarini to‘playdi. Yer yuzining to‘rt burchagidan yig‘adi Yahudoning tarqalib ketganlarini.</div>
  <div id="13"><sup><a href="https://www.kitobook.com/compare/book/23/11/13/" title="сравнение переводов, параллельные ссылки">13</a></sup> Efrayimning hasadgo‘yligini qirqadi, Yahudoning xusumatini to‘xtatadi, Efrayim Yahudoga hasad qilmas, Yahudo Efrayimga xusumat qilmas.</div>
  <div id="14"><sup><a href="https://www.kitobook.com/compare/book/23/11/14/" title="сравнение переводов, параллельные ссылки">14</a></sup> G‘arbda ular filistlarga changal soladi, Birgalikda Sharq xalqini talaydi, Edom, Mo‘ab ularga bo‘yin egadi, Ommon xalqi tiz cho‘kadi.</div>
  <div id="15"><sup><a href="https://www.kitobook.com/compare/book/23/11/15/" title="сравнение переводов, параллельные ссылки">15</a></sup> Egamiz tamomila qirib yuborar Qizil dengizning qo‘ltig‘ini. Furot daryosiga qarshi qo‘l ko‘taradi. Garmsel keltirib, jizg‘anak qilib, Daryoni yetti sayoz irmoqqa bo‘lib tashlaydi, Irmoqlardan bir–bir hatlab o‘tsa bo‘ladi.</div>
  <div id="16"><sup><a href="https://www.kitobook.com/compare/book/23/11/16/" title="сравнение переводов, параллельные ссылки">16</a></sup> Ha, Isroil Misrdan chiqqanda, Ularga yo‘l ochilganiday Egamizning xalqidan qolganlarga Ossuriyadan katta yo‘l ochiladi.</div>
</div>