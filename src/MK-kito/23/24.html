<div itemprop="articleBody" class="text">
  <div id="1"><sup><a href="https://www.kitobook.com/compare/book/23/24/1/" title="сравнение переводов, параллельные ссылки">1</a></sup> Ana, Egamiz xarob etadi yer yuzini, Vayronaga aylantiradi uni, Ostin–ustin qiladi yer yuzini, Tarqatib yuboradi zamin ahlini.</div>
  <div id="2"><sup><a href="https://www.kitobook.com/compare/book/23/24/2/" title="сравнение переводов, параллельные ссылки">2</a></sup> Bir taqdir kutmoqda Xalqu ruhoniyni, Qul va uning egasini, Cho‘riyu uning bekasini, Xaridoru sotuvchilarni, Qarzdoru qarz beruvchini, Sudxo‘ru qarz olganni.</div>
  <div id="3"><sup><a href="https://www.kitobook.com/compare/book/23/24/3/" title="сравнение переводов, параллельные ссылки">3</a></sup> Dunyo tamom vayron bo‘ladi, Yer yuzi o‘ljaga aylanadi. Ha, Egamizning kalomi shudir.</div>
  <div id="4"><sup><a href="https://www.kitobook.com/compare/book/23/24/4/" title="сравнение переводов, параллельные ссылки">4</a></sup> Dunyo qurib, vayron bo‘ladi, Yer yuzi qayg‘urib, tamom bo‘ladi, Dunyoning mag‘rur xalqi kuchdan qoladi.</div>
  <div id="5"><sup><a href="https://www.kitobook.com/compare/book/23/24/5/" title="сравнение переводов, параллельные ссылки">5</a></sup> Zamin bulg‘andi, Axir, uning ahli qonunlarni buzdi, Xudoning ko‘rsatmalarini oyoq osti qildi. Ha, abadiy ahd buzildi.</div>
  <div id="6"><sup><a href="https://www.kitobook.com/compare/book/23/24/6/" title="сравнение переводов, параллельные ссылки">6</a></sup> Shu bois la’nat olamni yeb bitiradi, Olam ahli gunohi jazosin tortadi, Shu sababdan ular yo‘qolib bormoqda, Juda oz odamlar qutulib qoldi.</div>
  <div id="7"><sup><a href="https://www.kitobook.com/compare/book/23/24/7/" title="сравнение переводов, параллельные ссылки">7</a></sup> Yangi sharobing tugadi, toklaring quridi, Ilgari shod bo‘lganlar og‘ir nafas olmoqda.</div>
  <div id="8"><sup><a href="https://www.kitobook.com/compare/book/23/24/8/" title="сравнение переводов, параллельные ссылки">8</a></sup> Doiraning jo‘shqin sadosi kesildi, Shodon ovozlar endi eshitilmaydi, Arfaning sho‘x sadosi sukutga toldi.</div>
  <div id="9"><sup><a href="https://www.kitobook.com/compare/book/23/24/9/" title="сравнение переводов, параллельные ссылки">9</a></sup> Endi sharob ichib, qo‘shiq aytmaslar, Ichganga sharobning ta’mi achchiq tuyular.</div>
  <div id="10"><sup><a href="https://www.kitobook.com/compare/book/23/24/10/" title="сравнение переводов, параллельные ссылки">10</a></sup> Vayrona shahar tashlandiq bo‘ldi, Hamma uy berkilgan, kirib bo‘lmaydi.</div>
  <div id="11"><sup><a href="https://www.kitobook.com/compare/book/23/24/11/" title="сравнение переводов, параллельные ссылки">11</a></sup> Sharob yo‘qligidan ko‘chalarda shovqin– suron. Evoh, shodlikdan asar ham qolmadi, Dunyoni sevinch tark etdi.</div>
  <div id="12"><sup><a href="https://www.kitobook.com/compare/book/23/24/12/" title="сравнение переводов, параллельные ссылки">12</a></sup> Shahar xarobazor, Darvozalari esa parcha–parcha.</div>
  <div id="13"><sup><a href="https://www.kitobook.com/compare/book/23/24/13/" title="сравнение переводов, параллельные ссылки">13</a></sup> Ha, hosil mavsumidan keyin, Zaytun daraxti yoki uzumzor qanday bo‘lsa, Dunyodagi xalqlar ham shunday yalang‘och bo‘lib qoladi.</div>
  <div id="14"><sup><a href="https://www.kitobook.com/compare/book/23/24/14/" title="сравнение переводов, параллельные ссылки">14</a></sup> Mana, g‘arbdagilar Egamizning buyukligini ovoza qiladilar. Ular ovozlarini yuksaltirib, Sevinchdan hayqiradilar.</div>
  <div id="15"><sup><a href="https://www.kitobook.com/compare/book/23/24/15/" title="сравнение переводов, параллельные ссылки">15</a></sup> Shu bois, ey sharq ahli, Egamizga hamdu sano ayting, Ey dengiz orollarida yashovchilar, Isroil xalqining Xudosi — Egamizga hamdu sano ayting.</div>
  <div id="16"><sup><a href="https://www.kitobook.com/compare/book/23/24/16/" title="сравнение переводов, параллельные ссылки">16</a></sup> Dunyoning eng chetidan qo‘shiqlar eshiturmiz: “Odil Xudoga sharaflar bo‘lsin!” Ammo men: “Tamom bo‘ldim! Tamom bo‘ldim! Endi holimga voy! — dedim. — Xoinlar sotmoqdalar, Ha, ular xoinlik qilmoqdalar!”</div>
  <div id="17"><sup><a href="https://www.kitobook.com/compare/book/23/24/17/" title="сравнение переводов, параллельные ссылки">17</a></sup> Ey olam ahli, sizni vahima, Tuzoq va choh kutmoqda.</div>
  <div id="18"><sup><a href="https://www.kitobook.com/compare/book/23/24/18/" title="сравнение переводов, параллельные ссылки">18</a></sup> Vahimali ovozni eshitib qochgan chuqurga tushar, Chuqurdan chiqqan esa tuzoqqa ilinar, Samolarning qopqasi ochiladi, Olamning poydevori titrab ketadi.</div>
  <div id="19"><sup><a href="https://www.kitobook.com/compare/book/23/24/19/" title="сравнение переводов, параллельные ссылки">19</a></sup> Yer parcha–parcha bo‘lib, Maydalanib ketadi. Yer qattiq tebranadi.</div>
  <div id="20"><sup><a href="https://www.kitobook.com/compare/book/23/24/20/" title="сравнение переводов, параллельные ссылки">20</a></sup> Zamin mast odamday gandiraklaydi, Daladagi chayladay tebranadi. Gunohlarning og‘irligidan bukchayib qoladi, Yiqiladi–yu, qaytib tura olmaydi.</div>
  <div id="21"><sup><a href="https://www.kitobook.com/compare/book/23/24/21/" title="сравнение переводов, параллельные ссылки">21</a></sup> O‘sha kuni Egamiz yuqoridagi samoviy kuchlarga, Pastdagi zamin shohlariga jazo beradi.</div>
  <div id="22"><sup><a href="https://www.kitobook.com/compare/book/23/24/22/" title="сравнение переводов, параллельные ссылки">22</a></sup> Ular chohdagi asirlar kabi Bir joyga yig‘ib olinadi, Zindonga qamab qo‘yiladi, Keyinroq ular jazolanadi.</div>
  <div id="23"><sup><a href="https://www.kitobook.com/compare/book/23/24/23/" title="сравнение переводов, параллельные ссылки">23</a></sup> Oy xijolat bo‘lar, quyosh sharmanda bo‘lar, Sarvari Olam Quddusdagi Sion tog‘ida hukmron bo‘lar. Xalq oqsoqollariga U O‘z ulug‘vorligini namoyon qilar.</div>
</div>