<div itemprop="articleBody" class="text">
  <div id="1"><sup><a href="https://www.kitobook.com/compare/book/23/61/1/" title="сравнение переводов, параллельные ссылки">1</a></sup> Egamiz Rabbiyning Ruhi meni qamrab olgan, Chunki U meni tanlagan. “Yo‘qsillarga xushxabar yetkazsin, Xasta qalblarga shifo bersin, Zindondagilarga, ‘qutulasiz’, desin, Asirlarga ozodlik e’lon qilsin”, deb Egam meni yubordi.</div>
  <div id="2"><sup><a href="https://www.kitobook.com/compare/book/23/61/2/" title="сравнение переводов, параллельные ссылки">2</a></sup> “Egamning marhamat yilini, Xudoning qasos oladigan kunini e’lon qilsin, Azadorlarning hammasini ovutsin”, deb Egam meni yubordi.</div>
  <div id="3"><sup><a href="https://www.kitobook.com/compare/book/23/61/3/" title="сравнение переводов, параллельные ссылки">3</a></sup> “Quddusda nola qilayotganlarga tasalli bersin, Ularga kul o‘rniga zeb–ziynat, Aza o‘rniga shodlik moyi, Ma’yus ruh o‘rniga madhiya bersin”, deb Egam meni yubordi. Endi ularni, “Egamiz O‘z shuhrati uchun ekkan ko‘chatlar, Solihlik emanlari”, deb atashadi.</div>
  <div id="4"><sup><a href="https://www.kitobook.com/compare/book/23/61/4/" title="сравнение переводов, параллельные ссылки">4</a></sup> Endi ular qadimgi vayronalarni qayta tiklaydi, Azaliy vayrona yerlarni yana o‘nglaydi, Nasllar osha vayron yotgan shaharlarni qayta quradi.</div>
  <div id="5"><sup><a href="https://www.kitobook.com/compare/book/23/61/5/" title="сравнение переводов, параллельные ссылки">5</a></sup> Ey xalqim, begonalar kelib, mol–qo‘ylaringizni boqadi, Yot xalq o‘g‘illari dehqoningiz, bog‘boningiz bo‘ladi.</div>
  <div id="6"><sup><a href="https://www.kitobook.com/compare/book/23/61/6/" title="сравнение переводов, параллельные ссылки">6</a></sup> Sizlarni esa Egamizning ruhoniylari, deb atashadi, Xudoyimizning xizmatkorlari, degan nom olasizlar. Elatlarning boyliklari sizlarniki bo‘ladi, O‘zga xalqlardan kelgan mol–mulk bilan faxrlanasiz.</div>
  <div id="7"><sup><a href="https://www.kitobook.com/compare/book/23/61/7/" title="сравнение переводов, параллельные ссылки">7</a></sup> Uyat o‘rniga sizlar ikki hissa ulush olasiz. Sharmanda bo‘lmaysiz, olgan mulkingizdan shodlanasiz. Ha, o‘z yurtingizda ikki hissa ulush olasiz, Abadiy shodlikka ega bo‘lasiz.</div>
  <div id="8"><sup><a href="https://www.kitobook.com/compare/book/23/61/8/" title="сравнение переводов, параллельные ссылки">8</a></sup> Egam aytar: “Men, Egangiz, adolatni sevaman, Talonchilik, haqsizlikdan nafratlanaman. Sadoqat bilan xalqimga mukofotini beraman. Ular bilan abadiy ahd tuzaman.</div>
  <div id="9"><sup><a href="https://www.kitobook.com/compare/book/23/61/9/" title="сравнение переводов, параллельные ссылки">9</a></sup> Ularning nasli xalqlar orasida mashhur bo‘ladi, Ularning zurriyoti ellar orasida mashhur bo‘ladi, Ko‘rganlarning hammasi ularni, ‘Egamiz baraka bergan xalq’, deb tan oladi.”</div>
  <div id="10"><sup><a href="https://www.kitobook.com/compare/book/23/61/10/" title="сравнение переводов, параллельные ссылки">10</a></sup> Egam tufayli men buyuk shodlik topaman, Xudoyim deb qalbim jo‘sh uradi. Zotan, U meni najot libosi bilan o‘radi, Zafar kiyimini menga kiydirdi. Men toj kiygan kuyovga o‘xshayman, Zeb–ziynat bilan bezangan kelindayman.</div>
  <div id="11"><sup><a href="https://www.kitobook.com/compare/book/23/61/11/" title="сравнение переводов, параллельные ссылки">11</a></sup> Yer o‘simlikni yetishtirgani kabi, Bog‘ ekilganlarni o‘stirgani singari, Egamiz Rabbiy barcha xalqlar ko‘z o‘ngida Solihlik va madhiyalarni yetishtiradi.</div>
</div>