<div itemprop="articleBody" class="text">
  <div id="1"><sup><a href="https://www.kitobook.com/compare/book/23/06/1/" title="сравнение переводов, параллельные ссылки">1</a></sup> Shoh Uzziyo vafot etgan yili men yuqoriga yuksalgan Rabbiyning taxtda o‘tirganini ko‘rdim. Uning libosining etaklari Ma’badni to‘ldirgan edi.</div>
  <div id="2"><sup><a href="https://www.kitobook.com/compare/book/23/06/2/" title="сравнение переводов, параллельные ссылки">2</a></sup> Uning tepasida seraflar shay turardi, har birining oltita qanoti bor edi. Ular ikki qanoti ila yuzlarini to‘sgandi, ikki qanoti ila oyoqlarini to‘sgandi, qolgan ikki qanoti bilan uchayotgan edi.</div>
  <div id="3"><sup><a href="https://www.kitobook.com/compare/book/23/06/3/" title="сравнение переводов, параллельные ссылки">3</a></sup> Ular bir–biriga hayqirishardi: “Muqaddasdir, muqaddasdir, Muqaddasdir Sarvari Olam! Uning ulug‘vorligi Butun olamni to‘ldirgan!”</div>
  <div id="4"><sup><a href="https://www.kitobook.com/compare/book/23/06/4/" title="сравнение переводов, параллельные ссылки">4</a></sup> Ularning hayqirgan ovozlari Ma’badni poydevorigacha titratib yubordi, Ma’bad tutun bilan to‘lib borardi.</div>
  <div id="5"><sup><a href="https://www.kitobook.com/compare/book/23/06/5/" title="сравнение переводов, параллельные ссылки">5</a></sup> Men shunday dedim: “Sho‘rim qursin! O‘ldim endi! O‘z ko‘zlarim bilan o‘sha Shohni, Sarvari Olamni ko‘rdim. Axir, men og‘zi nopok bir odamman, og‘zi nopok xalq orasida yashayman!”</div>
  <div id="6"><sup><a href="https://www.kitobook.com/compare/book/23/06/6/" title="сравнение переводов, параллельные ссылки">6</a></sup> Seraflardan biri men tomon uchdi, qo‘lida ko‘mir cho‘g‘i bor edi, otashkurak bilan qurbongoh ustidan o‘sha cho‘g‘ni olgan edi.</div>
  <div id="7"><sup><a href="https://www.kitobook.com/compare/book/23/06/7/" title="сравнение переводов, параллельные ссылки">7</a></sup> Ko‘mir cho‘g‘ini og‘zimga tekkizib, u shunday dedi: “Qara, bu cho‘g‘ lablaringga tegdi, endi ayblaring yuvildi, gunohlaringdan forig‘ bo‘lding.”</div>
  <div id="8"><sup><a href="https://www.kitobook.com/compare/book/23/06/8/" title="сравнение переводов, параллельные ссылки">8</a></sup> Shunda eshitdim Rabbiyning ovozini: “Kimni yuboraman? Biz uchun kim boradi?” Men aytdim: “Men shu yerdaman, mana, yuborgin meni.”</div>
  <div id="9"><sup><a href="https://www.kitobook.com/compare/book/23/06/9/" title="сравнение переводов, параллельные ссылки">9</a></sup> U shunday dedi: “Bor, mana shu xalqqa: ‘Tinglayverasiz, lekin anglab yetmaysiz, Qarab turibsizu, ammo bilmaysiz’, — deb aytgin.</div>
  <div id="10"><sup><a href="https://www.kitobook.com/compare/book/23/06/10/" title="сравнение переводов, параллельные ссылки">10</a></sup> O‘sha xalqning aqlini o‘tmas qil, Quloqlarini qilgin garang, Ko‘zlarini esa ko‘r qilgin. Toki ko‘rmay qolsin ko‘zlari, Eshitmay qolsin quloqlari. Anglamay qolsin aqllari, Toki yana Menga qaytib, Shifo topmasin ular.”</div>
  <div id="11"><sup><a href="https://www.kitobook.com/compare/book/23/06/11/" title="сравнение переводов, параллельные ссылки">11</a></sup> So‘radim: “Ey Rabbiy, qachongacha?” U aytdi: “Shaharlar vayron bo‘lib, Kimsasiz qolgunlaricha, Xonadonlarda biron jon qolmay, Yurt tamom vayron bo‘lguncha.</div>
  <div id="12"><sup><a href="https://www.kitobook.com/compare/book/23/06/12/" title="сравнение переводов, параллельные ссылки">12</a></sup> Oxiri, Men, Egangiz, hammani uzoqqa jo‘nataman, Yurtda esa ko‘plab tashlandiq joylar bo‘ladi.</div>
  <div id="13"><sup><a href="https://www.kitobook.com/compare/book/23/06/13/" title="сравнение переводов, параллельные ссылки">13</a></sup> Xalqning o‘ndan biri qolsa ham Yondirib yuboriladi. Ammo qayrag‘och, eman daraxtlar kesilganda To‘nkalari qolgani kabi Undan ham to‘nka qoladi. Uning to‘nkasi Muqaddas urug‘dir.”</div>
</div>