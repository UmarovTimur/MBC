<div itemprop="articleBody" class="text">
  <div id="1"><sup><a href="https://www.kitobook.com/compare/book/23/09/1/" title="сравнение переводов, параллельные ссылки">1</a></sup> Biroq kulfatli joyda endi azob bo‘lmaydi. Boshida Zabulun va Naftali yurti sharmanda bo‘lgan edi. Ammo kelajakda o‘sha dengiz bo‘yi, Iordanning narigi tomonidagi g‘ayriyahudiylar Jalilasi ulug‘lanadi.</div>
  <div id="2"><sup><a href="https://www.kitobook.com/compare/book/23/09/2/" title="сравнение переводов, параллельные ссылки">2</a></sup> Zulmatda yurgan xalq yorqin ziyoni ko‘rdi, O‘lim soya solgan yurt aholisi ustiga nur sochildi.</div>
  <div id="3"><sup><a href="https://www.kitobook.com/compare/book/23/09/3/" title="сравнение переводов, параллельные ссылки">3</a></sup> Bu xalqni Sen ko‘paytirgansan, Ularga ko‘p shodlik ato qilgansan. Hosil paytidagi mamnunlik kabi, O‘ljalarin bo‘lishib olgan paytdagi kabi, Ular huzuringda quvonchga to‘lgan.</div>
  <div id="4"><sup><a href="https://www.kitobook.com/compare/book/23/09/4/" title="сравнение переводов, параллельные ссылки">4</a></sup> Bu xalqning og‘ir bo‘yinturug‘ini, Yelkasidagi tayog‘ini Sen sindirib tashlagansan. Zolimlarning kaltagini Midiyon xalqi kabi Mag‘lub qilgansan.</div>
  <div id="5"><sup><a href="https://www.kitobook.com/compare/book/23/09/5/" title="сравнение переводов, параллельные ссылки">5</a></sup> Jangda kiyilgan etiklar, Qonga belangan hamma kiyim Olovga tashlanib, yoqilajak.</div>
  <div id="6"><sup><a href="https://www.kitobook.com/compare/book/23/09/6/" title="сравнение переводов, параллельные ссылки">6</a></sup> Mana biz uchun bola tug‘ildi, O‘g‘il bizga berildi. Hukmronlik Uning zimmasidadir, Nomi Ajoyib maslahatchi, Qudratli Xudo, Abadiy ota, Tinchlik shahzodasidir.</div>
  <div id="7"><sup><a href="https://www.kitobook.com/compare/book/23/09/7/" title="сравнение переводов, параллельные ссылки">7</a></sup> Dovudning taxtida Uning hukmronligi ortib boraveradi. Tinchlik to abad hukm suradi. Hozirdan boshlab, to abad Adolat va solihlik ila Shohligini mustahkamlab, barqaror qiladi. Sarvari Olam jon kuydirib, Buni bajo aylaydi.</div>
  <div id="8"><sup><a href="https://www.kitobook.com/compare/book/23/09/8/" title="сравнение переводов, параллельные ссылки">8</a></sup> Yoqub nasliga qarshi Rabbiy bir so‘z yubordi, Uning so‘zi Isroil xalqiga yetib keldi.</div>
  <div id="9"><sup><a href="https://www.kitobook.com/compare/book/23/09/9/" title="сравнение переводов, параллельные ссылки">9</a></sup> Efrayimda, Samariyada yashaydiganlar, Jamiki xalq bundan xabardor bo‘ldi. Ular dimog‘dorlik, kiborlik ila aytmoqda:</div>
  <div id="10"><sup><a href="https://www.kitobook.com/compare/book/23/09/10/" title="сравнение переводов, параллельные ссылки">10</a></sup> “G‘ishtin imoratlar vayron bo‘lsa, Yo‘nilgan toshlar bilan quramiz. Shikamora–anjir daraxtlari kesilgan bo‘lsa, Ularning o‘rniga sadr daraxtlari ekamiz.”</div>
  <div id="11"><sup><a href="https://www.kitobook.com/compare/book/23/09/11/" title="сравнение переводов, параллельные ссылки">11</a></sup> Ana, Oram shohi Ratanga qarshi Egam uning dushmanlarini qo‘zg‘atdi, G‘animlarini da’vat qildi.</div>
  <div id="12"><sup><a href="https://www.kitobook.com/compare/book/23/09/12/" title="сравнение переводов, параллельные ссылки">12</a></sup> Sharqdan Oramlar, g‘arbdan Filistlar Og‘izlarin katta ochib, Isroilni yutib yubordi. Ammo shunday bo‘lsa ham, Egam tushmas g‘azabidan, Uning qo‘li hamon Isroilga qarshi ko‘tarilgan.</div>
  <div id="13"><sup><a href="https://www.kitobook.com/compare/book/23/09/13/" title="сравнение переводов, параллельные ссылки">13</a></sup> Bu xalq Sarvari Olamga yuz burmadi, Jazo berganga qaytmadi.</div>
  <div id="14"><sup><a href="https://www.kitobook.com/compare/book/23/09/14/" title="сравнение переводов, параллельные ссылки">14</a></sup> Shunda Egam bir kunda Isroildan boshini va quyrug‘ini, Xurmosini va foydasiz qamishini kesib oldi.</div>
  <div id="15"><sup><a href="https://www.kitobook.com/compare/book/23/09/15/" title="сравнение переводов, параллельные ссылки">15</a></sup> Oqsoqollar, amaldorlar boshdir, Soxta payg‘ambarlar quyruqdir.</div>
  <div id="16"><sup><a href="https://www.kitobook.com/compare/book/23/09/16/" title="сравнение переводов, параллельные ссылки">16</a></sup> Ular bu xalqni yo‘ldan adashtirgan, Ularga ergashganlar boshi berk ko‘chaga kirib qolgan.</div>
  <div id="17"><sup><a href="https://www.kitobook.com/compare/book/23/09/17/" title="сравнение переводов, параллельные ссылки">17</a></sup> Hammasi shakkok, qabihlik qilar, Barcha og‘izlardan ahmoqona so‘z chiqar. Rabbiy yoshlardan mamnun bo‘lmadi, Yetim, bevalarga shafqat ko‘rsatmadi. Ammo shunday bo‘lsa ham, Egam tushmas g‘azabidan, Uning qo‘li hamon Isroilga qarshi ko‘tarilgan.</div>
  <div id="18"><sup><a href="https://www.kitobook.com/compare/book/23/09/18/" title="сравнение переводов, параллельные ссылки">18</a></sup> Fosiqlik olovga o‘xshab yonar, Yeb bitirar butazoru tikanzorlarni. O‘rmondagi changalzorlarni yondirib, Balandlarga tutunini o‘rlatadi.</div>
  <div id="19"><sup><a href="https://www.kitobook.com/compare/book/23/09/19/" title="сравнение переводов, параллельные ссылки">19</a></sup> Sarvari Olamning qahridan Yurt yonib bitar, Xalq olovga yonilg‘i bo‘lar, Odam o‘z yaqiniga shafqat qilmas.</div>
  <div id="20"><sup><a href="https://www.kitobook.com/compare/book/23/09/20/" title="сравнение переводов, параллельные ссылки">20</a></sup> O‘ng tarafga hamla qilar, Ammo och qolaverarlar. Ha, chap tarafda, yutaman, der, Ammo to‘ymaslar. O‘z qo‘lining go‘shtini yeydi insonlar.</div>
  <div id="21"><sup><a href="https://www.kitobook.com/compare/book/23/09/21/" title="сравнение переводов, параллельные ссылки">21</a></sup> Manashe qabilasi yeydi Efrayim qabilasini, Efrayim esa Manasheni, Ikkovi birlashib Yahudoga hujum qiladi. Ammo shunday bo‘lsa ham, Egam tushmas g‘azabidan, Uning qo‘li hamon Isroilga qarshi ko‘tarilgan.</div>
</div>