<div itemprop="articleBody" class="text">
  <div id="1"><sup><a href="https://www.kitobook.com/compare/book/23/18/1/" title="сравнение переводов, параллельные ссылки">1</a></sup> Holingga voy! Ey Habashiston daryolari ortidagi Qanotlar guvullashiga to‘lgan yurt!</div>
  <div id="2"><sup><a href="https://www.kitobook.com/compare/book/23/18/2/" title="сравнение переводов, параллельные ссылки">2</a></sup> Nil daryosi orqali xabarchilarini jo‘natadigan, Dengiz orqali papirus kemalarini yuboradigan yurt! Sening holingga voy! Boringlar, ey chaqqon xabarchilar, Baland bo‘yli, tiniq terili xalqqa, Uzoqdan ham, yaqindan ham qo‘rqinchli bo‘lgan xalqqa, Kuchli, zabt etuvchi xalqqa, Yurtida daryolari bor xalqqa.</div>
  <div id="3"><sup><a href="https://www.kitobook.com/compare/book/23/18/3/" title="сравнение переводов, параллельные ссылки">3</a></sup> Ey olam ahli, yurt xalqi! Tog‘larda bayroq ko‘tarilganda, ko‘rasiz, Burg‘u chalinganda, eshitasiz.</div>
  <div id="4"><sup><a href="https://www.kitobook.com/compare/book/23/18/4/" title="сравнение переводов, параллельные ссылки">4</a></sup> Mana, Egam menga shunday demoqda: “Qoq tushda kuydiray, degan yorqin quyosh nuri kabi, Hosil mavsumida osmonni bosay, degan qora bulut kabi Endi jim bo‘lib, O‘z maskanimdan kuzatib turaman.”</div>
  <div id="5"><sup><a href="https://www.kitobook.com/compare/book/23/18/5/" title="сравнение переводов, параллельные ссылки">5</a></sup> Hosil yig‘ilmasdan oldin, g‘uncha ochilganda, Uzum pishib yetilay deganda Egam novdalarni tok qaychi ila kesadi, Kurtaklarni esa uzib tashlaydi.</div>
  <div id="6"><sup><a href="https://www.kitobook.com/compare/book/23/18/6/" title="сравнение переводов, параллельные ссылки">6</a></sup> Ularning hammasi qolib ketadi Tog‘lardagi yirtqich qushlarga, Dashtdagi yovvoyi hayvonlarga. Ular yem bo‘ladi yozda yirtqich qushlarga, Qishda yovvoyi hayvonlarga.</div>
  <div id="7"><sup><a href="https://www.kitobook.com/compare/book/23/18/7/" title="сравнение переводов, параллельные ссылки">7</a></sup> O‘sha paytda hadyalar keltirar Sarvari Olamga Baland bo‘yli, tiniq terili Habash xalqi, Uzoqdagilar ham, yaqindagilar ham qo‘rqadigan xalq, Kuchli, zabt etuvchi xalq, Yurtida daryolari bo‘lgan xalq. Ha, bu xalq hadyalar keltirar Sion tog‘iga Sarvari Olamga atalgan joyga.</div>
</div>