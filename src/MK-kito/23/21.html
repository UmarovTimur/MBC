<div itemprop="articleBody" class="text">
  <div id="1"><sup><a href="https://www.kitobook.com/compare/book/23/21/1/" title="сравнение переводов, параллельные ссылки">1</a></sup> Dengiz bo‘yidagi sahro haqida bashorat. Nagav uzra ketma–ket esayotgan bo‘ronlar kabi, Cho‘l — qo‘rqinchli yurtdan kelayotir u.</div>
  <div id="2"><sup><a href="https://www.kitobook.com/compare/book/23/21/2/" title="сравнение переводов, параллельные ссылки">2</a></sup> Og‘ir bir vahiy ko‘rdim: Xoin xoinlik qilayotir, Bosqinchi talon–taroj qilayotir. Egamning so‘zlarini eshitdim: “Ey Elam xalqi, hujum qil, Ey Midiya xalqi, qamal qil! Jamiki nolalarga barham beraman!”</div>
  <div id="3"><sup><a href="https://www.kitobook.com/compare/book/23/21/3/" title="сравнение переводов, параллельные ссылки">3</a></sup> Evoh, ko‘rganlarimdan ichimda og‘riq turdi, Tug‘ayotgan ayol kabi azoblar meni qamradi. Ikki bukildim eshitganlarimdan, Dahshatga tushdim ko‘rganlarimdan.</div>
  <div id="4"><sup><a href="https://www.kitobook.com/compare/book/23/21/4/" title="сравнение переводов, параллельные ссылки">4</a></sup> Yuragim uvishib ketdi, Qo‘rquvdan titrab ketdim. Oqshomni kutgandim, U esa qo‘rquvga to‘la.</div>
  <div id="5"><sup><a href="https://www.kitobook.com/compare/book/23/21/5/" title="сравнение переводов, параллельные ссылки">5</a></sup> Dasturxon hozirlamoqdalar, Gilamlar to‘shab, yeb–ichmoqdalar. Qo‘zg‘aling, ey rahnamolar, qalqonlarni yog‘lang!</div>
  <div id="6"><sup><a href="https://www.kitobook.com/compare/book/23/21/6/" title="сравнение переводов, параллельные ссылки">6</a></sup> Rabbiy menga shunday dedi: “Qani, bir qorovul qo‘y, Ko‘rganini yetkazsin.</div>
  <div id="7"><sup><a href="https://www.kitobook.com/compare/book/23/21/7/" title="сравнение переводов, параллельные ссылки">7</a></sup> Jang aravalarining, otliqlarning, Eshaklarga, tuyalarga minganlarning Juft–juft bo‘lib kelganini ko‘radi. Yaxshilab e’tibor bersin.”</div>
  <div id="8"><sup><a href="https://www.kitobook.com/compare/book/23/21/8/" title="сравнение переводов, параллельные ссылки">8</a></sup> Shu lahzada qorovul sherday o‘kirib qoldi: “Ey to‘ram, men kunduzi har doim Qorovul minorasida turaman, Har tun ham joyimdaman.</div>
  <div id="9"><sup><a href="https://www.kitobook.com/compare/book/23/21/9/" title="сравнение переводов, параллельные ссылки">9</a></sup> Ana, jang aravalari, otliqlar Juft–juft bo‘lib kelayotir!” Shu on u baqirib xabar berdi: “Quladi, Bobil quladi! Butlari sinib, yer bilan bitta bo‘ldi!”</div>
  <div id="10"><sup><a href="https://www.kitobook.com/compare/book/23/21/10/" title="сравнение переводов, параллельные ссылки">10</a></sup> Eh, xalqim! Xirmonda bug‘doy kabi yanchilgan xalqim! Isroil xalqining Xudosi — Sarvari Olamdan Eshitganlarimni sizga bildirdim.</div>
  <div id="11"><sup><a href="https://www.kitobook.com/compare/book/23/21/11/" title="сравнение переводов, параллельные ссылки">11</a></sup> Dumax haqida bashorat. Seirdan meni chaqirishar: “Ey posbon, qachon tong otar? Qachon tong otar?”</div>
  <div id="12"><sup><a href="https://www.kitobook.com/compare/book/23/21/12/" title="сравнение переводов, параллельные ссылки">12</a></sup> Javobim shudir: “Tong otayotir, Ammo yana kech kiradi. Ko‘proq bilmoqchi bo‘lsangiz, Yana qaytib keling.”</div>
  <div id="13"><sup><a href="https://www.kitobook.com/compare/book/23/21/13/" title="сравнение переводов, параллельные ссылки">13</a></sup> Arabiston haqida bashorat. G‘arb o‘rmonlarida tunaysiz, Ey Dedon karvonlari!</div>
  <div id="14"><sup><a href="https://www.kitobook.com/compare/book/23/21/14/" title="сравнение переводов, параллельные ссылки">14</a></sup> Ey Temo aholisi! Suv keltiring, tashnalarga peshvoz chiqing! Qutulib omon qolganlarga non bering!</div>
  <div id="15"><sup><a href="https://www.kitobook.com/compare/book/23/21/15/" title="сравнение переводов, параллельные ссылки">15</a></sup> Axir, ular qochayotirlar qilichdan, Yalang‘ochlangan qilichdan, Tarang tortilgan yoylardan, Shafqatsiz urushlardan.</div>
  <div id="16"><sup><a href="https://www.kitobook.com/compare/book/23/21/16/" title="сравнение переводов, параллельные ссылки">16</a></sup> Rabbiy menga shunday dedi: “Yana bir yildan keyin, yollangan ishchining muddati kabi Kedarning ulug‘vorligi barham topadi.</div>
  <div id="17"><sup><a href="https://www.kitobook.com/compare/book/23/21/17/" title="сравнение переводов, параллельные ссылки">17</a></sup> Kedarning kamonkashu yoyandozlaridan ozginasi qoladi.” Ha, Isroil xalqining Xudosi — Egamiz shunday dedi.</div>
</div>