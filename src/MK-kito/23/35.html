<div itemprop="articleBody" class="text">
  <div id="1"><sup><a href="https://www.kitobook.com/compare/book/23/35/1/" title="сравнение переводов, параллельные ссылки">1</a></sup> Cho‘lu biyobon shod bo‘ladi, Sahro quvonib, atirgulday gullaydi.</div>
  <div id="2"><sup><a href="https://www.kitobook.com/compare/book/23/35/2/" title="сравнение переводов, параллельные ссылки">2</a></sup> Hamma yoqda gul–chechaklar ochiladi, Cho‘l shodlanib, quvonchdan hayqiradi. Lubnonning chiroyi, Karmil tog‘ining, Sharon tekisligining ulug‘vorligi Unga beriladi. Ular Egamizning shuhratini, Xudoyimizning ulug‘vorligini ko‘radi.</div>
  <div id="3"><sup><a href="https://www.kitobook.com/compare/book/23/35/3/" title="сравнение переводов, параллельные ссылки">3</a></sup> Qo‘llari charchaganlarga dalda bergin, Tizzalari bukilganlarga madad bergin.</div>
  <div id="4"><sup><a href="https://www.kitobook.com/compare/book/23/35/4/" title="сравнение переводов, параллельные ссылки">4</a></sup> Qo‘rqoq yuraklarga shunday deb aytgin: “Dadil bo‘ling, qo‘rqmang! Mana, Xudoyingiz! Qasos kelmoqda ilohiy intiqom ila, Uning O‘zi sizlarga najot beradi.”</div>
  <div id="5"><sup><a href="https://www.kitobook.com/compare/book/23/35/5/" title="сравнение переводов, параллельные ссылки">5</a></sup> O‘sha paytda ko‘rlarning ko‘zlari ochiladi, Karlarning quloqlari esa eshitadi.</div>
  <div id="6"><sup><a href="https://www.kitobook.com/compare/book/23/35/6/" title="сравнение переводов, параллельные ссылки">6</a></sup> Cho‘loq ham ohuday sakraydi, Soqov til shodlikdan hayqiradi. Mana, axir, sahroda suv sharillab oqmoqda, Cho‘l joylar esa irmoqlarga to‘la.</div>
  <div id="7"><sup><a href="https://www.kitobook.com/compare/book/23/35/7/" title="сравнение переводов, параллельные ссылки">7</a></sup> Qizib yotgan qum hovuzga aylanadi, Qaqragan yer qaynayotgan buloq bo‘ladi. Oldin chiyabo‘rilar yashagan maskanlarda Endi maysa, qamish, papiruslar o‘sadi.</div>
  <div id="8"><sup><a href="https://www.kitobook.com/compare/book/23/35/8/" title="сравнение переводов, параллельные ссылки">8</a></sup> O‘sha yerdan katta yo‘l o‘tadi, Muqaddas Yo‘l deb atalgan yo‘l bo‘ladi. Nopoklar u yo‘lga qadam bosmaydi, Bu yo‘l mana shu yo‘ldan yuradiganlarnikidir. Bu yo‘ldan yuradiganlar, Hatto idroksizlar ham adashmaydi.</div>
  <div id="9"><sup><a href="https://www.kitobook.com/compare/book/23/35/9/" title="сравнение переводов, параллельные ссылки">9</a></sup> O‘sha yerda sher bo‘lmaydi. Yirtqich hayvon yurmaydi. Ular bu yerda topilmaydi. Ha, faqat najot topganlar o‘sha yerda yuradi.</div>
  <div id="10"><sup><a href="https://www.kitobook.com/compare/book/23/35/10/" title="сравнение переводов, параллельные ссылки">10</a></sup> Egamiz qutqarganlar qaytib keladi, Ular qo‘shiq aytib, Quddusga kiradi. Boshlarida abadiy shodlik toji bo‘ladi, Shod–xurramlik ularni qamrab oladi, Qayg‘u, g‘amlar yo‘q bo‘lib ketadi.</div>
</div>