<div itemprop="articleBody" class="text">
  <div id="1"><sup><a href="https://www.kitobook.com/compare/book/23/49/1/" title="сравнение переводов, параллельные ссылки">1</a></sup> Quloq soling, ey dengiz ortidagi yurtlar! E’tibor bering, ey uzoqdagi xalqlar! Tug‘ilmasimdan oldin Egam meni chaqirdi, Ona qornidaligimdayoq U ismimni aytib chaqirdi.</div>
  <div id="2"><sup><a href="https://www.kitobook.com/compare/book/23/49/2/" title="сравнение переводов, параллельные ссылки">2</a></sup> U tilimni o‘tkir qilichday qildi, Qo‘lining soyasida U meni yashirdi. U meni uchli o‘qday qildi, O‘qdoniga meni yashirdi.</div>
  <div id="3"><sup><a href="https://www.kitobook.com/compare/book/23/49/3/" title="сравнение переводов, параллельные ссылки">3</a></sup> U menga shunday dedi: “Sen Mening qulimsan, Ey Isroil, Men sen tufayli shuhrat topaman.”</div>
  <div id="4"><sup><a href="https://www.kitobook.com/compare/book/23/49/4/" title="сравнение переводов, параллельные ссылки">4</a></sup> Men shunday dedim: “Men bekorga mehnat qildim, Kuchimni behuda, befoyda sarf etdim.” Ammo Egam meni hukm qiladi–ku, Mukofotlash Xudoyimning qo‘lidadir.</div>
  <div id="5"><sup><a href="https://www.kitobook.com/compare/book/23/49/5/" title="сравнение переводов, параллельные ссылки">5</a></sup> Endi Egam gapirdi. Yoqub naslini Unga qaytarsin, deb Isroilni Uning oldiga to‘plasin, deb Onam qornidayoq meni O‘z quli qilib yaratdi. Egamning ko‘z oldida men shuhrat topaman, Xudoyim mening kuch–qudratim bo‘ldi.</div>
  <div id="6"><sup><a href="https://www.kitobook.com/compare/book/23/49/6/" title="сравнение переводов, параллельные ссылки">6</a></sup> U shunday dedi: “Ha, Yoqub qabilalarini qayta tiklaysan, Isroildan qolganlarini qaytarasan. Men seni faqat shuning uchungina qulim qilmadim. Seni boshqa xalqlarga ham nur qilaman, Toki Mening najotim yerning chetigacha yetib borsin.”</div>
  <div id="7"><sup><a href="https://www.kitobook.com/compare/book/23/49/7/" title="сравнение переводов, параллельные ссылки">7</a></sup> Xalqlar qattiq nafratlanib, rad qilganga, Hukmronlarning quli bo‘lganga Isroilning Qutqaruvchisi, muqaddas Xudosi — Egamiz shunday aytmoqda: “Seni ko‘rib, shohlar o‘rnidan turadi, Hukmdorlar tiz cho‘kib ta’zim qiladi. Isroil xalqining muqaddas Xudosi — Sodiq Egangiz haqi–hurmati shunday qiladi. Axir, U seni tanlagan–ku!”</div>
  <div id="8"><sup><a href="https://www.kitobook.com/compare/book/23/49/8/" title="сравнение переводов, параллельные ссылки">8</a></sup> Egamiz shunday aytmoqda: “Muruvvat payti kelganda, Men senga javob berdim, Najot kuni kelganda, Men senga yordam berdim. O‘zim seni himoya qilaman, Xalqim bilan tuzgan ahdimni Sen orqali amalga oshiraman. Toki yurt qayta tiklansin, Tashlandiq mulklar taqsimlansin.</div>
  <div id="9"><sup><a href="https://www.kitobook.com/compare/book/23/49/9/" title="сравнение переводов, параллельные ссылки">9</a></sup> Mahbuslarga: ‘Chiqinglar!’ demoqdaman. Zulmatdagilarga: ‘Ko‘rininglar!’ demoqdaman. Yo‘l bo‘yida ular o‘tloqlar topadi, Tap–taqir qirlar ularning yaylovi bo‘ladi.</div>
  <div id="10"><sup><a href="https://www.kitobook.com/compare/book/23/49/10/" title="сравнение переводов, параллельные ссылки">10</a></sup> Ular na ochlikni, na tashnalikni biladi, Na garmsel, na jazirama quyoshdan azob chekadi. Mehr–shafqat ko‘rsatib, ularni yetaklayman, Ularni buloqlarga boshlab boraman.</div>
  <div id="11"><sup><a href="https://www.kitobook.com/compare/book/23/49/11/" title="сравнение переводов, параллельные ссылки">11</a></sup> Hamma tepaliklarimni yo‘lga aylantiraman, Katta, shoh yo‘llarim ko‘tariladi.</div>
  <div id="12"><sup><a href="https://www.kitobook.com/compare/book/23/49/12/" title="сравнение переводов, параллельные ссылки">12</a></sup> Mana, ular uzoqlardan keladi. Qarang, ular shimoldan, g‘arbdan, Sinim yurtidan ham keladi.”</div>
  <div id="13"><sup><a href="https://www.kitobook.com/compare/book/23/49/13/" title="сравнение переводов, параллельные ссылки">13</a></sup> Shodlikdan kuylang, ey samolar, Xursand bo‘l, ey zamin! Qo‘shiqqa jo‘r bo‘ling, ey tog‘lar! Egamiz xalqiga tasalli berdi, Ezilgan xalqiga rahm qildi!</div>
  <div id="14"><sup><a href="https://www.kitobook.com/compare/book/23/49/14/" title="сравнение переводов, параллельные ссылки">14</a></sup> Ammo Quddus shunday dedi: “Egam meni tark etdi, Rabbim meni unutib qo‘ydi.”</div>
  <div id="15"><sup><a href="https://www.kitobook.com/compare/book/23/49/15/" title="сравнение переводов, параллельные ссылки">15</a></sup> Egam aytar: “Axir, ayol kishi emizikli bolasini unutadimi?! O‘zi tuqqan bolasiga rahm qilmaydimi?! Agar xotinlar bolasini unutsalar ham, Men seni aslo unutmayman!</div>
  <div id="16"><sup><a href="https://www.kitobook.com/compare/book/23/49/16/" title="сравнение переводов, параллельные ссылки">16</a></sup> Qara, sening nomingni kaftimga yozib qo‘ydim, Devorlaring doimo ko‘z oldimdadir.</div>
  <div id="17"><sup><a href="https://www.kitobook.com/compare/book/23/49/17/" title="сравнение переводов, параллельные ссылки">17</a></sup> Hademay, farzandlaring qaytib keladi, Seni vayron qilib, yo‘qotmoqchi bo‘lganlar Sendan chiqib ketadi.</div>
  <div id="18"><sup><a href="https://www.kitobook.com/compare/book/23/49/18/" title="сравнение переводов, параллельные ссылки">18</a></sup> Boshingni ko‘tarib, atrofga qara, Hamma farzandlaring to‘planib, oldingga kelishdi.” Egamiz shunday demoqda: “Men barhayot Xudo bo‘lganim haqi aytamanki, Hammasi zebu ziynatday seni bezatib turadi, Kelinchakday ularni taqinchoq qilib taqasan.</div>
  <div id="19"><sup><a href="https://www.kitobook.com/compare/book/23/49/19/" title="сравнение переводов, параллельные ссылки">19</a></sup> Ha, yering kimsasiz, huvullab qolgandi, Yurting vayronaga aylangandi. Endi esa odam ko‘pligidan tor bo‘lib qoladi, Buzg‘unchilar sendan uzoqda yuradi.</div>
  <div id="20"><sup><a href="https://www.kitobook.com/compare/book/23/49/20/" title="сравнение переводов, параллельные ссылки">20</a></sup> Asirlikda tug‘ilgan farzandlaring Hali senga shunday deydi: ‘Bu joy bizga torlik qilyapti, Joy bering, biz ham yashaylik.’</div>
  <div id="21"><sup><a href="https://www.kitobook.com/compare/book/23/49/21/" title="сравнение переводов, параллельные ссылки">21</a></sup> Shunda o‘zingga o‘zing deysan: ‘Ularni menga kim tug‘ib berdi? Farzandsiz edim, tug‘mas bo‘lib qolgandim. Surgunda edim, xor bo‘lgandim. Ularni kim menga katta qilib berdi? Yolg‘iz o‘zim qolgandim–ku, Endi ular qayerdan kelib qoldi?’”</div>
  <div id="22"><sup><a href="https://www.kitobook.com/compare/book/23/49/22/" title="сравнение переводов, параллельные ссылки">22</a></sup> Egamiz Rabbiy shunday aytmoqda: “Mana, Men xalqlarga qo‘l ko‘tarib, ishora beraman, Elatlarga bayrog‘imni ko‘taraman. Bolalaringni ular qo‘llarida ko‘tarib keladi, Qizlaringni ular opichlab keladi.</div>
  <div id="23"><sup><a href="https://www.kitobook.com/compare/book/23/49/23/" title="сравнение переводов, параллельные ссылки">23</a></sup> Shohlar senga xizmat qilib, boqadi, Malikalar senga enagalik qiladi. Boshlari yerga tekkuday bo‘lib, Ular senga ta’zim qiladi, Oyoqlaring changini yalab–yulqaydi. O‘shanda Men Egang ekanligimni bilasan. Menga umid bog‘lagan sharmanda bo‘lmaydi.”</div>
  <div id="24"><sup><a href="https://www.kitobook.com/compare/book/23/49/24/" title="сравнение переводов, параллельные ссылки">24</a></sup> Biror kimsa kuchli jangchidan O‘ljani olib qo‘ya oladimi?! Nahotki zolimning qo‘liga asir tushgan qutula olsa?!</div>
  <div id="25"><sup><a href="https://www.kitobook.com/compare/book/23/49/25/" title="сравнение переводов, параллельные ссылки">25</a></sup> Egamiz esa shunday aytmoqda: “Mana, kuchli jangchidan asirlar tortib olinadi, Zolimga o‘lja bo‘lganlar qutqariladi! Senga qarshi chiqqanlarga Men qarshi chiqaman, Sening bolalaringni Men O‘zim qutqaraman!</div>
  <div id="26"><sup><a href="https://www.kitobook.com/compare/book/23/49/26/" title="сравнение переводов, параллельные ссылки">26</a></sup> Senga zulm qilganlarga o‘z tanasini yediraman, Ular sharob ichganday bo‘lib, o‘z qonidan mast bo‘ladi. Shunda jamiki odamzod Men najotkoring — Egang ekanligimni, Yoqub naslining qudratli Xudosi — Qutqaruvching ekanligimni bilib oladi.”</div>
</div>