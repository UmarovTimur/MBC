<div itemprop="articleBody" class="text">
  <div id="1"><sup><a href="https://www.kitobook.com/compare/book/23/62/1/" title="сравнение переводов, параллельные ссылки">1</a></sup> Quddus haqi, men sukut saqlamayman, Sion haqi, men jim turmayman. Uning zafari tong kabi nur sochmaguncha, Uning najoti mash’ala kabi yonmaguncha, Men aslo jim turmayman.</div>
  <div id="2"><sup><a href="https://www.kitobook.com/compare/book/23/62/2/" title="сравнение переводов, параллельные ссылки">2</a></sup> Ey Quddus xalqi, xalqlar sizning g‘alabangizni, Har bir shoh shuhratingizni ko‘radi. Egamiz O‘z og‘zi bilan bergan Yangi nom bilan chaqirilasiz.</div>
  <div id="3"><sup><a href="https://www.kitobook.com/compare/book/23/62/3/" title="сравнение переводов, параллельные ссылки">3</a></sup> Sizlar Egamizning qo‘lida go‘zallik tillaqoshi, Xudoyingizning qo‘lida shohlik toji bo‘lasiz.</div>
  <div id="4"><sup><a href="https://www.kitobook.com/compare/book/23/62/4/" title="сравнение переводов, параллельные ссылки">4</a></sup> Endi sizni: “Tark etilgan”, deb aytmaslar, Sizning yurtingizni: “Tashlandiq”, deb atamaslar. Endi sizga: “Undan mamnunman”, degan nom beriladi, Yurtingizni esa: “Oilali”, deb aytishadi. Zotan, Egangiz sizdan mamnun bo‘ladi, Yurtingiz ham oilali bo‘ladi.</div>
  <div id="5"><sup><a href="https://www.kitobook.com/compare/book/23/62/5/" title="сравнение переводов, параллельные ссылки">5</a></sup> Yigit qiz bilan turmush qurganday, O‘g‘illaringiz yurtingizga bog‘lanib, Unga egalik qiladi. Kuyov kelin bilan qanday shod bo‘lsa, Xudoyingiz siz bilan shunday sevinadi.</div>
  <div id="6"><sup><a href="https://www.kitobook.com/compare/book/23/62/6/" title="сравнение переводов, параллельные ссылки">6</a></sup> Ey Quddus, devorlaringga soqchilar qo‘ydim, Ular kechayu kunduz ibodatni bas qilmaydi. Ey Egamizga ibodat qiladiganlar! Sizlar ham hech jim turmang.</div>
  <div id="7"><sup><a href="https://www.kitobook.com/compare/book/23/62/7/" title="сравнение переводов, параллельные ссылки">7</a></sup> Quddusni barqaror qilgunga qadar, Uni yer yuzining faxri qilmagunga qadar, Egamizga hech tinchlik bermanglar.</div>
  <div id="8"><sup><a href="https://www.kitobook.com/compare/book/23/62/8/" title="сравнение переводов, параллельные ссылки">8</a></sup> Egamiz o‘ng qo‘lini ko‘tarib, O‘z qudrati bilan ont ichdi: “Hech qachon dushmanlaringizga Doningizni yemish qilib bermayman. Mehnatingiz singgan sharobni Begonalar ichmaydi.</div>
  <div id="9"><sup><a href="https://www.kitobook.com/compare/book/23/62/9/" title="сравнение переводов, параллельные ссылки">9</a></sup> Ha, don yiqqanlarning o‘zi don yeydi–da, Men, Egasiga hamdu sano aytadi. Uzumni yig‘ib–terganlar Sharobni muqaddas hovlimda ichadi.”</div>
  <div id="10"><sup><a href="https://www.kitobook.com/compare/book/23/62/10/" title="сравнение переводов, параллельные ссылки">10</a></sup> Ey Quddus aholisi, darvozalardan chiqing! Qaytayotgan xalqqa yo‘lni tayyorlang! Tuproq yig‘ib yo‘l qiling, Toshlarni terib tashlang, Xalqlar uchun bayroq tiking!</div>
  <div id="11"><sup><a href="https://www.kitobook.com/compare/book/23/62/11/" title="сравнение переводов, параллельные ссылки">11</a></sup> Mana, Egamiz yerning to‘rt chetiga e’lon qilmoqda: “Go‘zal Quddusga shunday deb ayting: ‘Qara, najotkoring kelmoqda, Ana, Uning O‘zi taqdirlaydi, Mukofotini O‘zi bilan olib kelmoqda.’”</div>
  <div id="12"><sup><a href="https://www.kitobook.com/compare/book/23/62/12/" title="сравнение переводов, параллельные ссылки">12</a></sup> Ey Quddus, sening xalqingni: “Muqaddas”, deb aytadilar, “Egamiz qutqargan xalq”, deb aytadilar. Seni: “Egamiz izlab topgan, tark etilmagan shahar”, deb ataydilar.</div>
</div>