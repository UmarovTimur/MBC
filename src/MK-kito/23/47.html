<div itemprop="articleBody" class="text">
  <div id="1"><sup><a href="https://www.kitobook.com/compare/book/23/47/1/" title="сравнение переводов, параллельные ссылки">1</a></sup> Egam aytar: “Pastga tush, tuproqqa o‘tir, Ey bokira qiz Bobil! Yerga o‘tir, endi taxting yo‘q, Ey Bobilliklar! Mana, endi sen to‘g‘ringda: ‘Naqadar nozik, mayindir’, deb aytmaslar.</div>
  <div id="2"><sup><a href="https://www.kitobook.com/compare/book/23/47/2/" title="сравнение переводов, параллельные ссылки">2</a></sup> Qani, tegirmon toshini ol, don yanchgin. Yopinchig‘ingni yech, etagingni yig‘ishtir, Boldiringni och, daryolardan kechib o‘t.</div>
  <div id="3"><sup><a href="https://www.kitobook.com/compare/book/23/47/3/" title="сравнение переводов, параллельные ссылки">3</a></sup> Yalang‘och joylaring ochiladi, Sharmandaliging ko‘rinib qoladi. Men qasos olaman, Hech kimga shafqat qilmayman.”</div>
  <div id="4"><sup><a href="https://www.kitobook.com/compare/book/23/47/4/" title="сравнение переводов, параллельные ссылки">4</a></sup> Qutqaruvchimiz Isroil xalqining muqaddas Xudosidir. Uning nomi Sarvari Olamdir.</div>
  <div id="5"><sup><a href="https://www.kitobook.com/compare/book/23/47/5/" title="сравнение переводов, параллельные ссылки">5</a></sup> Egam aytar: “Jim o‘tir, qiz Bobil! Zulmatga jo‘na! Endi seni: ‘Yurtlarning malikasi’, deb aytmaydilar.</div>
  <div id="6"><sup><a href="https://www.kitobook.com/compare/book/23/47/6/" title="сравнение переводов, параллельные ссылки">6</a></sup> Men xalqimdan g‘azablandim, O‘z mulkimni harom qildim. Ularni sening qo‘lingga berdim. Sen esa ularga shafqat qilmading, Hatto keksalarning yelkasiga ham G‘oyat og‘ir bo‘yinturuq solding.</div>
  <div id="7"><sup><a href="https://www.kitobook.com/compare/book/23/47/7/" title="сравнение переводов, параллельные ссылки">7</a></sup> Shunda: ‘Men to abad olamning malikasi bo‘laman’, deb aytding. Ammo bularning nima bilan tugashini O‘ylab ko‘rmading, aqlingga keltirmading.</div>
  <div id="8"><sup><a href="https://www.kitobook.com/compare/book/23/47/8/" title="сравнение переводов, параллельные ссылки">8</a></sup> Endi bunga quloq sol! Ey hashamatni sevuvchi! Bexatar o‘tirib, o‘zingcha aytasan: ‘Mendan boshqa malika yo‘q, Tul qolmasman, farzand dog‘ini ko‘rmasman.’</div>
  <div id="9"><sup><a href="https://www.kitobook.com/compare/book/23/47/9/" title="сравнение переводов, параллельные ссылки">9</a></sup> Mana shu ikkalasi ham Bir kunda boshingga tushadi: Ha, ko‘p sehr–jodular qilarding, Afsunlaringning kuchi ko‘p edi. Shunda ham tamomila bolalaringdan ayrilasan, Tul bo‘lib qolasan.</div>
  <div id="10"><sup><a href="https://www.kitobook.com/compare/book/23/47/10/" title="сравнение переводов, параллельные ссылки">10</a></sup> O‘z yovuzligingga ishonding, ‘Meni hech kim ko‘rmaydi’, deding. Donoliging, biliming seni yo‘ldan adashtirdi, O‘zingga: ‘Mana, men! Mendan boshqasi yo‘q’, deding.</div>
  <div id="11"><sup><a href="https://www.kitobook.com/compare/book/23/47/11/" title="сравнение переводов, параллельные ссылки">11</a></sup> Mana, boshingga kulfat tushadi, Uni sehr–jodu bilan daf qilolmaysan. Boshingga baxtsizlik yog‘iladi, Sen uni qaytara olmaysan. Halokat senga birdaniga keladi, Bu tushingga ham kirmagan.</div>
  <div id="12"><sup><a href="https://www.kitobook.com/compare/book/23/47/12/" title="сравнение переводов, параллельные ссылки">12</a></sup> Qani, sehr–joduingni ishga sol, Ko‘proq afsungarlik qil, Axir, yoshligingdan bunday ishlarga Sen odatlangansan. Balki biron narsaga erisharsan, Balki birontasini qo‘rqitarsan.</div>
  <div id="13"><sup><a href="https://www.kitobook.com/compare/book/23/47/13/" title="сравнение переводов, параллельные ссылки">13</a></sup> Olgan maslahatlaring ko‘pligidan Sen charchab qolding. Qani, endi o‘sha munajjimlaring, ta’birchilaring? Har yangi oy chiqqanda taqdiringdan bashorat qiladiganlar qani? Ular kelsin–chi! Endi o‘shalar seni qutqarsin.</div>
  <div id="14"><sup><a href="https://www.kitobook.com/compare/book/23/47/14/" title="сравнение переводов, параллельные ссылки">14</a></sup> Ana, hammalari somonga o‘xshab qoldi–ku! Olov ularni yamlamay yutadi! Jonlarini olovdan qutqarolmaydi. Isinish uchun ko‘mirlari bo‘lmaydi. Oldida o‘tiray, desa olovi bo‘lmaydi.</div>
  <div id="15"><sup><a href="https://www.kitobook.com/compare/book/23/47/15/" title="сравнение переводов, параллельные ссылки">15</a></sup> Yoshligingdan sen bilan oldi–berdi qilgan har bir odam, Sen bilan birga ishlaganlarning hammasi shunday bo‘lib qoladi. Ular o‘z yo‘liga qarab ketadi! Seni qutqaradigan biror kimsa bo‘lmaydi.”</div>
</div>