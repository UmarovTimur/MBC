<div itemprop="articleBody" class="text">
  <div id="1"><sup><a href="https://www.kitobook.com/compare/book/23/03/1/" title="сравнение переводов, параллельные ссылки">1</a></sup> Sarvari Olam — Rabbiy endi Quddus va Yahudo xalqiga har turli ta’minot hamda madad bermay qo‘yadi. Ularni non va suvdan bebahra qilyapti.</div>
  <div id="2"><sup><a href="https://www.kitobook.com/compare/book/23/03/2/" title="сравнение переводов, параллельные ссылки">2</a></sup> Jangchilar va askarlardan, hakamlar va payg‘ambarlardan, folbinlar va oqsoqollardan mahrum qilyapti.</div>
  <div id="3"><sup><a href="https://www.kitobook.com/compare/book/23/03/3/" title="сравнение переводов, параллельные ссылки">3</a></sup> Ellikboshi va amaldorlardan, maslahatchilardan, mohir ustalar va “dono” afsungarlardan judo qilyapti.</div>
  <div id="4"><sup><a href="https://www.kitobook.com/compare/book/23/03/4/" title="сравнение переводов, параллельные ссылки">4</a></sup> Egam aytar: “Bolalar hukmron bo‘lar bu xalq ustidan, Aqlsizlar hukmronlik qilar ular tepasidan.”</div>
  <div id="5"><sup><a href="https://www.kitobook.com/compare/book/23/03/5/" title="сравнение переводов, параллельные ссылки">5</a></sup> Xalq bir–biriga zulm qiladi, Har kim do‘stiga dushman bo‘ladi. Haqorat qilar yosh yigit oqsoqolni, Sharmanda odam esa obro‘li odamni.</div>
  <div id="6"><sup><a href="https://www.kitobook.com/compare/book/23/03/6/" title="сравнение переводов, параллельные ссылки">6</a></sup> Odamlar o‘z yaqinini ushlab olib, O‘sha qarindoshiga shunday deydilar: “Ustingda kiyiming bor ekan, Bizga bosh bo‘la qol. Mana bu vayronalar uyumi Sening qo‘l ostingda bo‘ladi.”</div>
  <div id="7"><sup><a href="https://www.kitobook.com/compare/book/23/03/7/" title="сравнение переводов, параллельные ссылки">7</a></sup> U esa o‘sha kuni qasam ichib aytar: “Axir, men shifo bera olmayman, Meni qilmang xalqqa boshliq, Uyimda bor na non, na kiyim.”</div>
  <div id="8"><sup><a href="https://www.kitobook.com/compare/book/23/03/8/" title="сравнение переводов, параллельные ссылки">8</a></sup> Ha, Quddus ham, Yahudo ham quladi. Xalqining tillari, ishlari Xudoga qarshidir. Egamning shuhratini ular yerga bulg‘adi.</div>
  <div id="9"><sup><a href="https://www.kitobook.com/compare/book/23/03/9/" title="сравнение переводов, параллельные ссылки">9</a></sup> Yuzlari guvohlik berib turar, Ular Sado‘m kabi gunohlarini oshkor qilar. Ha, gunohlarini ular yashirmas. Eh, o‘zlari boshlariga keltirar kulfat! Ularning holiga voy!</div>
  <div id="10"><sup><a href="https://www.kitobook.com/compare/book/23/03/10/" title="сравнение переводов, параллельные ссылки">10</a></sup> Solihlarga esa yaxshilik ko‘rasan, deb ayting, Ular o‘z ishlarining samarasidan lazzat topadi.</div>
  <div id="11"><sup><a href="https://www.kitobook.com/compare/book/23/03/11/" title="сравнение переводов, параллельные ссылки">11</a></sup> Ammo fosiqlarning holiga voy! Boshlarida kulfat, Axir, qilmishlariga yarasha qaytadi o‘zlariga.</div>
  <div id="12"><sup><a href="https://www.kitobook.com/compare/book/23/03/12/" title="сравнение переводов, параллельные ссылки">12</a></sup> Yosh bolalari ezadi xalqimni, Ayollar hukmronlik qiladi ular ustidan. Ey xalqim, yo‘lboshchilaring seni chalkashtiradi, So‘qmoqlaringdan seni adashtiradi.</div>
  <div id="13"><sup><a href="https://www.kitobook.com/compare/book/23/03/13/" title="сравнение переводов, параллельные ссылки">13</a></sup> Egamiz O‘z da’vosini isbot qilmoqqa kirishayotir, Ha, xalqlarni hukm qilmoqqa U qo‘zg‘alayotir.</div>
  <div id="14"><sup><a href="https://www.kitobook.com/compare/book/23/03/14/" title="сравнение переводов, параллельные ссылки">14</a></sup> O‘z taxtiga o‘tirib Egamiz O‘z xalqining oqsoqollariyu Shahzodalari bilan hukmga kirishar: “Sizlar Mening uzumzorimni xarob qilgansiz. Kambag‘aldan olgan o‘lja bilan to‘la uyingiz.</div>
  <div id="15"><sup><a href="https://www.kitobook.com/compare/book/23/03/15/" title="сравнение переводов, параллельные ссылки">15</a></sup> Nimasi bu?! Xalqimni ezaverasiz! Kambag‘alni iskanjaga olaverasiz!” Sarvari Olam — Rabbiyning so‘zidir bu.</div>
  <div id="16"><sup><a href="https://www.kitobook.com/compare/book/23/03/16/" title="сравнение переводов, параллельные ссылки">16</a></sup> Egam aytar: “Mag‘rurdir Quddus ayollari, Bo‘yinlarini likillatib, ko‘zlarini suzib yurar, Mayda qadam tashlab yurib, To‘pig‘idagi xalqalarni jiringlatar.”</div>
  <div id="17"><sup><a href="https://www.kitobook.com/compare/book/23/03/17/" title="сравнение переводов, параллельные ссылки">17</a></sup> Shu bois Rabbiy yara qilar Quddus ayollarining boshlarini, Sharmanda qilar ochib uyatli joylarini.</div>
  <div id="18"><sup><a href="https://www.kitobook.com/compare/book/23/03/18/" title="сравнение переводов, параллельные ссылки">18</a></sup> O‘sha kuni Rabbiy tortib olar ularning Go‘zalligi — to‘pig‘idagi bezaklarini, Tillaqoshlariyu zeb–ziynatlarini,</div>
  <div id="19"><sup><a href="https://www.kitobook.com/compare/book/23/03/19/" title="сравнение переводов, параллельные ссылки">19</a></sup> Sirg‘alari, bilaguzuk va harir ro‘mollarini, Tortib olar boshidagi tojini, Bilaguzuk, marjon, xushbo‘y moy, tumorlarini,</div>
  <div id="20"><sup><a href="https://www.kitobook.com/compare/book/23/03/20/" title="сравнение переводов, параллельные ссылки">20</a></sup> Muhr uzuklarini, burundagi sirg‘alarini,</div>
  <div id="21"><sup><a href="https://www.kitobook.com/compare/book/23/03/21/" title="сравнение переводов, параллельные ссылки">21</a></sup> Tortib olar shohona libosini, Harir parda, nimchalari, karmonlarini,</div>
  <div id="22"><sup><a href="https://www.kitobook.com/compare/book/23/03/22/" title="сравнение переводов, параллельные ссылки">22</a></sup> Ko‘zgulari, zig‘ir liboslarini, Tillaqoshlariyu nafis liboslarini.</div>
  <div id="23"><sup><a href="https://www.kitobook.com/compare/book/23/03/23/" title="сравнение переводов, параллельные ссылки">23</a></sup> Xushbo‘y hid o‘rniga ulardan sassiq hid keladi, Kamarlar o‘rniga arqon bog‘lab yuradi, Turmaklangan soch o‘rniga kal bosh bo‘ladi, Bashang kiyim o‘rniga qanor kiyadi, Ha, go‘zallik o‘rniga asirlik tamg‘asi bo‘ladi.</div>
  <div id="24"><sup><a href="https://www.kitobook.com/compare/book/23/03/24/" title="сравнение переводов, параллельные ссылки">24</a></sup> Mana, yigitlari qilichdan yiqilib qoladi, Botir erkaklari jangda qirilib ketadi.</div>
  <div id="25"><sup><a href="https://www.kitobook.com/compare/book/23/03/25/" title="сравнение переводов, параллельные ссылки">25</a></sup> Quddus darvozalari yig‘lab, aza tutadi. Sion bo‘m–bo‘sh bo‘lib, yerda o‘tiribdi.</div>
</div>