<div itemprop="articleBody" class="text">
  <div id="1"><sup><a href="https://www.kitobook.com/compare/book/23/07/1/" title="сравнение переводов, параллельные ссылки">1</a></sup> Uzziyoning nabirasi, Yo‘tomning o‘g‘li Oxoz hukmronligi davrida Oram shohi Ratan va Ramaliyo o‘g‘li Isroil shohi Pekax Quddusga kelib, saf tortdilar. Ammo uni bosib ololmadilar.</div>
  <div id="2"><sup><a href="https://www.kitobook.com/compare/book/23/07/2/" title="сравнение переводов, параллельные ссылки">2</a></sup> Dovud xonadoniga: “Oram lashkari Efrayim xalqi bilan ittifoq tuzibdi”, degan xabar yetib keldi. Shoh Oxoz hamda xalq shunchalik vahimaga tushdilarki, hammalari shamolda tebrangan daraxtday titradilar.</div>
  <div id="3"><sup><a href="https://www.kitobook.com/compare/book/23/07/3/" title="сравнение переводов, параллельные ссылки">3</a></sup> Shunda Egamiz Ishayoga dedi: “Sen o‘g‘ling Sheryosub bilan katta yo‘lga chiqqin. U yo‘l kir yuvuvchining dalasi tomon ketgan. Yuqori hovuz arig‘ining oxiri bo‘lgan o‘sha joyda Oxozni kutib olib,</div>
  <div id="4"><sup><a href="https://www.kitobook.com/compare/book/23/07/4/" title="сравнение переводов, параллельные ссылки">4</a></sup> unga shunday deb aytinglar: ‘O‘zingni bos, tinchlan, qo‘rqma! Oram shohi Ratan va Ramaliyo o‘g‘li g‘azabga mingan, ammo ularni deb qo‘rquvdan titramagin. Ikkovi ham yonib bitayotgan g‘o‘laday.</div>
  <div id="5"><sup><a href="https://www.kitobook.com/compare/book/23/07/5/" title="сравнение переводов, параллельные ссылки">5</a></sup> Efrayim va Ramaliyo o‘g‘li bilan birga, Oram senga qarshi fitna qilib, shunday dedi:</div>
  <div id="6"><sup><a href="https://www.kitobook.com/compare/book/23/07/6/" title="сравнение переводов, параллельные ссылки">6</a></sup> «Yahudoga bostirib boramiz. Xalqini vahimaga solib, qo‘lga olamiz. So‘ng To‘val o‘g‘lini Yahudo shohi qilib tayinlaymiz».</div>
  <div id="7"><sup><a href="https://www.kitobook.com/compare/book/23/07/7/" title="сравнение переводов, параллельные ссылки">7</a></sup> Ammo Egamiz Rabbiy aytmoqda: «Bu fitna amalga oshmas, Bu hech qachon yuz bermas.</div>
  <div id="8"><sup><a href="https://www.kitobook.com/compare/book/23/07/8/" title="сравнение переводов, параллельные ссылки">8</a></sup> Oramning boshi Damashqdir, Damashqning boshi Ratandir, Oltmish besh yildan so‘ng Efrayim Qirilib bitar, aslo xalq bo‘lmas.</div>
  <div id="9"><sup><a href="https://www.kitobook.com/compare/book/23/07/9/" title="сравнение переводов, параллельные ссылки">9</a></sup> Efrayimning boshi Samariyadir, Samariyaning boshi Ramaliyo o‘g‘lidir. Agarda so‘zimga ishonmasangiz, Mustahkam tura olmaysiz».’”</div>
  <div id="10"><sup><a href="https://www.kitobook.com/compare/book/23/07/10/" title="сравнение переводов, параллельные ссылки">10</a></sup> Egamiz yana Oxozga shunday dedi:</div>
  <div id="11"><sup><a href="https://www.kitobook.com/compare/book/23/07/11/" title="сравнение переводов, параллельные ссылки">11</a></sup> — Men, Egang Xudodan o‘zingga nishona so‘ra, o‘sha nishona o‘liklar diyoridan chuqur yoki falak toqidan baland bo‘lsin.</div>
  <div id="12"><sup><a href="https://www.kitobook.com/compare/book/23/07/12/" title="сравнение переводов, параллельные ссылки">12</a></sup> Shunda Oxoz: — So‘ramayman, Egamni sinamayman, — dedi.</div>
  <div id="13"><sup><a href="https://www.kitobook.com/compare/book/23/07/13/" title="сравнение переводов, параллельные ссылки">13</a></sup> Shunda Ishayo dedi: — Eshiting, ey Dovud xonadoni! Odamlarni bezdirganingiz sizlarga kamlik qilganday, Xudoyimni ham bezdirasizlarmi?!</div>
  <div id="14"><sup><a href="https://www.kitobook.com/compare/book/23/07/14/" title="сравнение переводов, параллельные ссылки">14</a></sup> Endi Rabbiyning O‘zi sizlarga nishona beradi: ana, qiz homilador, u o‘g‘il tug‘adi va Uning ismini Immanuil qo‘yadi.</div>
  <div id="15"><sup><a href="https://www.kitobook.com/compare/book/23/07/15/" title="сравнение переводов, параллельные ссылки">15</a></sup> O‘sha bola yomonni rad etib, yaxshini tanlashni biladigan yoshga yetganda qatiq va asal yeydi.</div>
  <div id="16"><sup><a href="https://www.kitobook.com/compare/book/23/07/16/" title="сравнение переводов, параллельные ссылки">16</a></sup> Ha, o‘sha vaqt kelmasdan oldin, sizlarni vahimaga solayotgan ikkala shohning yerlari tashlandiq bo‘ladi.</div>
  <div id="17"><sup><a href="https://www.kitobook.com/compare/book/23/07/17/" title="сравнение переводов, параллельные ссылки">17</a></sup> Egam sizning va xalqingizning, ota–bobolaringizning xonadoni boshiga shunday kunlarni soladiki, Efrayim Yahudodan ajralib chiqqandan beri bunday kunlar ularning boshiga tushmagan: evoh, Ossuriya shohi kelmoqda!</div>
  <div id="18"><sup><a href="https://www.kitobook.com/compare/book/23/07/18/" title="сравнение переводов, параллельные ссылки">18</a></sup> O‘sha kuni Egam Misr daryolarining yuqori oqimidagi pashshalarga, Ossuriya yurtidagi arilarga ishora qiladi.</div>
  <div id="19"><sup><a href="https://www.kitobook.com/compare/book/23/07/19/" title="сравнение переводов, параллельные ссылки">19</a></sup> Shundan keyin ularning hammasi kelib, chuqur soyliklarga, qoyalarning yoriqlariga joylashadilar. Hamma chakalakzorlarga, hamma yaylovlarga o‘rnashib oladilar.</div>
  <div id="20"><sup><a href="https://www.kitobook.com/compare/book/23/07/20/" title="сравнение переводов, параллельные ссылки">20</a></sup> O‘sha kuni Rabbiy Ossuriya shohini ishlatadi. U Rabbiyning qo‘lida Furot daryosining ortida kiraga olingan ustara kabi bo‘ladi. Ha, soqolingizni butunlay qirib tashlaydi, boshu oyog‘ingizda birorta tuk qolmaydi.</div>
  <div id="21"><sup><a href="https://www.kitobook.com/compare/book/23/07/21/" title="сравнение переводов, параллельные ссылки">21</a></sup> O‘sha kuni bir odam ikki qo‘y va bir g‘unajinni tirik saqlab qoladi.</div>
  <div id="22"><sup><a href="https://www.kitobook.com/compare/book/23/07/22/" title="сравнение переводов, параллельные ссылки">22</a></sup> U odamda shuncha ko‘p sut bo‘ladiki, u suzma qatiq yeydi. Yurtda qolganlarning hammasi suzma qatiq va asal yeydi.</div>
  <div id="23"><sup><a href="https://www.kitobook.com/compare/book/23/07/23/" title="сравнение переводов, параллельные ссылки">23</a></sup> Ming kumush tangaga arziydigan, toklarga to‘la bir uzumzor bor. O‘sha kuni mana shu uzumzor ham chakalakzoru tikanzorlarga aylanadi.</div>
  <div id="24"><sup><a href="https://www.kitobook.com/compare/book/23/07/24/" title="сравнение переводов, параллельные ссылки">24</a></sup> Shundan keyin odamlar u yerga kamonu o‘qlari bilan boradigan bo‘ladi.</div>
  <div id="25"><sup><a href="https://www.kitobook.com/compare/book/23/07/25/" title="сравнение переводов, параллельные ссылки">25</a></sup> Bir zamonlar ishlov berilgan, ekin ekilgan barcha tepaliklarga endi sizlar bormaysizlar. Axir, chakalakzoru tikanzorlardan qo‘rqasizlar–da. U yerlarda mollar o‘tlaydi, u yerlarni qo‘y–echkilar toptaydi.</div>
</div>