<div itemprop="articleBody" class="text">
  <div id="1"><sup><a href="https://www.kitobook.com/compare/book/23/32/1/" title="сравнение переводов, параллельные ссылки">1</a></sup> Ana, shoh solihlik bilan hukmronlik qiladi, Hukmdorlar adolat bilan boshqaradi.</div>
  <div id="2"><sup><a href="https://www.kitobook.com/compare/book/23/32/2/" title="сравнение переводов, параллельные ссылки">2</a></sup> Har bir odam shamoldan asraydigan panohday bo‘ladi, Bo‘rondan saqlaydigan boshpana kabi bo‘ladi. Ular sahrodagi suv o‘zaniga o‘xshaydi, Tashna yerdagi ulkan qoyaning soyasiday bo‘ladi.</div>
  <div id="3"><sup><a href="https://www.kitobook.com/compare/book/23/32/3/" title="сравнение переводов, параллельные ссылки">3</a></sup> Ko‘radiganlarning ko‘zlari endi yumilmaydi, Eshitadiganlar endi quloq soladi.</div>
  <div id="4"><sup><a href="https://www.kitobook.com/compare/book/23/32/4/" title="сравнение переводов, параллельные ссылки">4</a></sup> Idroksizning aqli anglaydigan bo‘ladi, Duduq odamning tili ravon bo‘ladi.</div>
  <div id="5"><sup><a href="https://www.kitobook.com/compare/book/23/32/5/" title="сравнение переводов, параллельные ссылки">5</a></sup> Ahmoqni endi aslzoda deb chaqirmaydilar, Yaramasni, hurmatga sazovor, deb aytmaydilar.</div>
  <div id="6"><sup><a href="https://www.kitobook.com/compare/book/23/32/6/" title="сравнение переводов, параллельные ссылки">6</a></sup> Mana, ahmoq kaltafahmlik bilan gapiradi, Fikri–zikri esa yovuzlik bilan band. Qilganlari — nopoklik, Egam haqida xato gapiradi. Och odamni u ochligicha qoldiradi, Chanqaganga suv bermaydi.</div>
  <div id="7"><sup><a href="https://www.kitobook.com/compare/book/23/32/7/" title="сравнение переводов, параллельные ссылки">7</a></sup> Battolning usullari yovuzdir, U yomonliklar rejalashtiradi, Faqirlarning iltijolari to‘g‘ri bo‘lsa ham, Yolg‘on gap–so‘zlar bilan ularni vayron qiladi.</div>
  <div id="8"><sup><a href="https://www.kitobook.com/compare/book/23/32/8/" title="сравнение переводов, параллельные ссылки">8</a></sup> Olijanob odamlar esa yaxshi rejalar tuzadi, Yaxshi niyat qilib, o‘z so‘zida turadi.</div>
  <div id="9"><sup><a href="https://www.kitobook.com/compare/book/23/32/9/" title="сравнение переводов, параллельные ссылки">9</a></sup> Ey siz, beg‘am ayollar, Turinglar, Menga quloq solinglar! Ey siz, o‘ziga ishongan qizlar, Mening gaplarimni eshitinglar!</div>
  <div id="10"><sup><a href="https://www.kitobook.com/compare/book/23/32/10/" title="сравнение переводов, параллельные ссылки">10</a></sup> Ey sizlar, beparvo yurganlar, Bir yil o‘tar–o‘tmas titray boshlaysiz. Uzum hosili yaxshi bo‘lmaydi, Meva hosili bo‘lmaydi.</div>
  <div id="11"><sup><a href="https://www.kitobook.com/compare/book/23/32/11/" title="сравнение переводов, параллельные ссылки">11</a></sup> Qo‘rqing, ey siz, beg‘am ayollar, Qaltirang, ey o‘ziga ishongan qizlar! Tavba qilib, kiyimingizni yechib tashlang. Qanorga o‘ranib, belingizni bog‘lang!</div>
  <div id="12"><sup><a href="https://www.kitobook.com/compare/book/23/32/12/" title="сравнение переводов, параллельные ссылки">12</a></sup> Ko‘kragingizga urib yig‘lang Ajoyib dalalaringiz, Serhosil uzumzorlaringiz uchun!</div>
  <div id="13"><sup><a href="https://www.kitobook.com/compare/book/23/32/13/" title="сравнение переводов, параллельные ссылки">13</a></sup> Xalqimning yeri uchun yig‘lang! U yerni tikan, yantoq butalari bosib ketadi. Ha, shodlikka to‘la bo‘lgan uylar uchun, Quvnoq shahar uchun aza tuting!</div>
  <div id="14"><sup><a href="https://www.kitobook.com/compare/book/23/32/14/" title="сравнение переводов, параллельные ссылки">14</a></sup> Mana, saroy tashlandiq bo‘lib qoldi, Gavjum shahar sahroga aylandi. Qal’ayu minora to abad Yovvoyi eshaklar yayraydigan joy, Chorva uchun yaylov bo‘ldi.</div>
  <div id="15"><sup><a href="https://www.kitobook.com/compare/book/23/32/15/" title="сравнение переводов, параллельные ссылки">15</a></sup> Toki yuqoridan ustimizga Ruh yog‘ilmaguncha shunday bo‘ladi. Undan keyin sahrolar serhosil dalaga aylanadi, Serhosil dala o‘rmon sifat bo‘ladi.</div>
  <div id="16"><sup><a href="https://www.kitobook.com/compare/book/23/32/16/" title="сравнение переводов, параллельные ссылки">16</a></sup> Shunda odillik sahroda makon qiladi, Solihlik serhosil dalada maskan qiladi.</div>
  <div id="17"><sup><a href="https://www.kitobook.com/compare/book/23/32/17/" title="сравнение переводов, параллельные ссылки">17</a></sup> Solihlik mevasi tinchlik bo‘ladi, Solihlik samarasi to abad xotirjamlik, ishonch bo‘ladi.</div>
  <div id="18"><sup><a href="https://www.kitobook.com/compare/book/23/32/18/" title="сравнение переводов, параллельные ссылки">18</a></sup> Xalqim yashaydi sokin joylarda, Bexavotir uylarda, xotirjam maskanlarda.</div>
  <div id="19"><sup><a href="https://www.kitobook.com/compare/book/23/32/19/" title="сравнение переводов, параллельные ссылки">19</a></sup> O‘sha o‘rmonni do‘l yakson qiladi, U shahar esa tamomila yo‘q bo‘ladi.</div>
  <div id="20"><sup><a href="https://www.kitobook.com/compare/book/23/32/20/" title="сравнение переводов, параллельные ссылки">20</a></sup> Shunday bo‘lsa ham, naqadar baxtlisiz! Irmoqlar bo‘yida ekin ekasiz. Chorvayu podangiz yaylovlarni kezib yuradi.</div>
</div>