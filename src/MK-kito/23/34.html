<div itemprop="articleBody" class="text">
  <div id="1"><sup><a href="https://www.kitobook.com/compare/book/23/34/1/" title="сравнение переводов, параллельные ссылки">1</a></sup> Ey elatlar, yaqinroq keling, quloq soling! Ey xalqlar, diqqat qiling! Eshiting, ey zamin, zamindagi bor jonzot! Olamu uning mahsuli, eshiting!</div>
  <div id="2"><sup><a href="https://www.kitobook.com/compare/book/23/34/2/" title="сравнение переводов, параллельные ссылки">2</a></sup> Ha, Egamiz butun elatlardan g‘azabda, Ularning lashkarlariga qahri keldi. Egamiz ularni tamomila qirib tashlaydi. Ularni bo‘g‘izlashga hukm etgan.</div>
  <div id="3"><sup><a href="https://www.kitobook.com/compare/book/23/34/3/" title="сравнение переводов, параллельные ссылки">3</a></sup> Murdalari ko‘milmay qolib ketadi, Jasadlaridan qo‘lansa hid anqiydi, Ularning qoni qirlarda daryo bo‘lib oqadi.</div>
  <div id="4"><sup><a href="https://www.kitobook.com/compare/book/23/34/4/" title="сравнение переводов, параллельные ссылки">4</a></sup> Samodagi hamma yulduzlar chirib ketadi, Osmon o‘rama qog‘ozday eshilib ketadi. Tokdan qurib tushgan barglar singari, Daraxtidan to‘kilgan anjir singari Samoviy jismlar to‘kilib ketadi.</div>
  <div id="5"><sup><a href="https://www.kitobook.com/compare/book/23/34/5/" title="сравнение переводов, параллельные ссылки">5</a></sup> Egam aytar: “Ha, samolarda qilichim Mening paydo bo‘ldi. Mana, u Edomga, Men halokatga hukm qilgan xalqning boshiga tushadi.”</div>
  <div id="6"><sup><a href="https://www.kitobook.com/compare/book/23/34/6/" title="сравнение переводов, параллельные ссылки">6</a></sup> Egamizning qilichi qonga bulg‘angan. Qo‘zilar, echkilar yog‘iga, qoniga, Qo‘chqor buyragining yog‘iga to‘ygan. Ha, Bozrax shahrida Egamizga qurbonlik bor, Edom yurtida katta qirg‘in boshlandi.</div>
  <div id="7"><sup><a href="https://www.kitobook.com/compare/book/23/34/7/" title="сравнение переводов, параллельные ссылки">7</a></sup> Yovvoyi buqalar, novvoslar, katta ho‘kizlar ham Ular bilan birga qulaydi. Ularning yeri qon bilan sug‘oriladi, Tuprog‘i yog‘ni shimib oladi.</div>
  <div id="8"><sup><a href="https://www.kitobook.com/compare/book/23/34/8/" title="сравнение переводов, параллельные ссылки">8</a></sup> Ha, bu kun Egamizning qasos kunidir. Quddus uchun Egamiz qasos oladigan yildir bu.</div>
  <div id="9"><sup><a href="https://www.kitobook.com/compare/book/23/34/9/" title="сравнение переводов, параллельные ссылки">9</a></sup> Edom irmoqlari qatronga aylanadi, Tuprog‘i oltingugurtga aylanadi, Butun yurt esa alanga ichida qoladi.</div>
  <div id="10"><sup><a href="https://www.kitobook.com/compare/book/23/34/10/" title="сравнение переводов, параллельные ссылки">10</a></sup> Alanga kechayu kunduz o‘chmaydi, Tutun abadiy ko‘tarilaveradi. Bu yurt avlodlar osha Vayrona bo‘lib qolaveradi. Hech kim uni to abad bosib o‘tmaydi.</div>
  <div id="11"><sup><a href="https://www.kitobook.com/compare/book/23/34/11/" title="сравнение переводов, параллельные ссылки">11</a></sup> U yer boyqushlaru kirpilarning mulki bo‘ladi, Ukkiyu qarg‘alar u yerda makon qiladi. Ha, Egamiz bu yurtni o‘lchab, Vayronayu xarobaga loyiq topdi.</div>
  <div id="12"><sup><a href="https://www.kitobook.com/compare/book/23/34/12/" title="сравнение переводов, параллельные ссылки">12</a></sup> Bu yurtda aslzodalar yo‘q endi, U yerdan birorta shoh chiqmaydi, Barcha shahzodalari yo‘q bo‘lib ketadi.</div>
  <div id="13"><sup><a href="https://www.kitobook.com/compare/book/23/34/13/" title="сравнение переводов, параллельные ссылки">13</a></sup> Qal’alarida tikanlar o‘sadi, Saroylarida yantoqlar, qushqo‘nmas butalar bitadi. U yer chiyabo‘rilarga maskan bo‘ladi, Tuyaqushlarning boshpanasi bo‘ladi.</div>
  <div id="14"><sup><a href="https://www.kitobook.com/compare/book/23/34/14/" title="сравнение переводов, параллельные ссылки">14</a></sup> Yovvoyi mushuklaru sirtlonlar Bir–biriga duch keladi, Yovvoyi echkilar bir–birini chaqirib ma’raydi, U yerda tun sharpalari dam oladi, O‘sha yer ularga oromgoh bo‘ladi.</div>
  <div id="15"><sup><a href="https://www.kitobook.com/compare/book/23/34/15/" title="сравнение переводов, параллельные ссылки">15</a></sup> Ilonlar u yerda in qurib, tuxum qo‘yadi, Soya joylarda bolalarini yig‘adi. Quzg‘unlar u yerda juftlanib to‘planadi.</div>
  <div id="16"><sup><a href="https://www.kitobook.com/compare/book/23/34/16/" title="сравнение переводов, параллельные ссылки">16</a></sup> Mana, Egamizning kitobidan topib, o‘qing: Ulardan birontasi yo‘q bo‘lmaydi, Hammasi juft–juft bo‘ladi, Egamizning O‘zi shunday amr etgan, Uning Ruhi hammasini to‘pladi.</div>
  <div id="17"><sup><a href="https://www.kitobook.com/compare/book/23/34/17/" title="сравнение переводов, параллельные ссылки">17</a></sup> Egamiz qur’a tashlab, har birining ulushini berdi, Arqon bilan o‘lchab, yurtni ularga bo‘lib berdi. Bu yurt to abad ularning mulki bo‘ladi, Avlodlar osha ular bu yerda yashaydi.</div>
</div>