<div itemprop="articleBody" class="text">
  <div id="1"><sup><a href="https://www.kitobook.com/compare/book/23/19/1/" title="сравнение переводов, параллельные ссылки">1</a></sup> Misr haqida bashorat. Ana, Egam minib olgan uchqur bulutga, U keladi Misrga. Misrning behuda butlari Uning oldida titrar, Misrning yuragi esa orqaga tortar.</div>
  <div id="2"><sup><a href="https://www.kitobook.com/compare/book/23/19/2/" title="сравнение переводов, параллельные ссылки">2</a></sup> “Misr xalqini bir–biriga sapchitaman. Aka–ukalaru do‘stlar, Shaharlaru shohliklar Bir–biriga qarshi chiqar.</div>
  <div id="3"><sup><a href="https://www.kitobook.com/compare/book/23/19/3/" title="сравнение переводов, параллельные ссылки">3</a></sup> Misrdagi ruhlar bitta qolmay qochib ketadi. Men Misrning rejayu niyatlarini puchga chiqaraman. Ular qidirib qolar Behuda butlarniyu sehrgarlarni, Folbinlaru otalari ruhlarini.</div>
  <div id="4"><sup><a href="https://www.kitobook.com/compare/book/23/19/4/" title="сравнение переводов, параллельные ссылки">4</a></sup> Men Misrni berahm xo‘jayinlarga topshiraman, Ha, kuchli shoh ularni boshqaradi”, — demoqda Sarvari Olam — Rabbiy.</div>
  <div id="5"><sup><a href="https://www.kitobook.com/compare/book/23/19/5/" title="сравнение переводов, параллельные ссылки">5</a></sup> Nil suvi qurib qoladi, Daryo qurib boraveradi, U jizg‘anak yer bo‘ladi.</div>
  <div id="6"><sup><a href="https://www.kitobook.com/compare/book/23/19/6/" title="сравнение переводов, параллельные ссылки">6</a></sup> Oqar suvlar badbo‘y hid chiqaradi, Misrdagi Nil pasayib, quriydi. Poyalaru qamishlar chiriydi.</div>
  <div id="7"><sup><a href="https://www.kitobook.com/compare/book/23/19/7/" title="сравнение переводов, параллельные ссылки">7</a></sup> Nil qirg‘og‘idagi, daryo bo‘yidagi qamishlar, Nil bo‘yiga ekilgan hamma ekinlar Qurib ketadi, sovuriladi, Ulardan hech narsa qolmaydi.</div>
  <div id="8"><sup><a href="https://www.kitobook.com/compare/book/23/19/8/" title="сравнение переводов, параллельные ссылки">8</a></sup> Baliqchilar aza tutar, Nilga qarmoq tashlaganlar yig‘lar, Suvga to‘r yoyganlar umidsiz bo‘lar.</div>
  <div id="9"><sup><a href="https://www.kitobook.com/compare/book/23/19/9/" title="сравнение переводов, параллельные ссылки">9</a></sup> Zig‘ir tolasiga ishlov beradiganlar Sharmanda bo‘ladilar, Oq mato to‘qiydiganlar Uyatga qolib ketadilar.</div>
  <div id="10"><sup><a href="https://www.kitobook.com/compare/book/23/19/10/" title="сравнение переводов, параллельные ссылки">10</a></sup> Ularning dastgohlari ishdan chiqadi, Barcha ishchilari tushkunlikka tushadi.</div>
  <div id="11"><sup><a href="https://www.kitobook.com/compare/book/23/19/11/" title="сравнение переводов, параллельные ссылки">11</a></sup> Ey Zo‘van shahzodalari, g‘irt ahmoqsiz axir, Ey Fir’avn maslahatchilari, sizning donoligingiz ham shunday. Maslahatlaringiz daf bo‘ladi. Qanday qilib siz fir’avnga: “Biz donolarning o‘g‘limiz, Qadim shohlar naslidanmiz”, deya ayta olasiz?!</div>
  <div id="12"><sup><a href="https://www.kitobook.com/compare/book/23/19/12/" title="сравнение переводов, параллельные ссылки">12</a></sup> Ey Fir’avn, qani o‘sha dono odamlaringiz?! Sarvari Olam Misrga nima reja qilganini Ular sizga bildirsin, aytsin.</div>
  <div id="13"><sup><a href="https://www.kitobook.com/compare/book/23/19/13/" title="сравнение переводов, параллельные ссылки">13</a></sup> Mana, Zo‘van shahzodalari ahmoq bo‘ldilar, Nuf shahzodalari aldandilar. Misrni o‘z qabila boshliqlari yo‘ldan urdilar,</div>
  <div id="14"><sup><a href="https://www.kitobook.com/compare/book/23/19/14/" title="сравнение переводов, параллельные ссылки">14</a></sup> Ularning aqlini Egam chalkashtirdi, Qusig‘iga dumalaydigan mast qanday bo‘lsa, Misrni ular shunday yo‘ldan ozdirar.</div>
  <div id="15"><sup><a href="https://www.kitobook.com/compare/book/23/19/15/" title="сравнение переводов, параллельные ссылки">15</a></sup> Misrga hech kim yordam bera olmas, Na boshi, na quyrug‘i, na xurmosi, na qamishi.</div>
  <div id="16"><sup><a href="https://www.kitobook.com/compare/book/23/19/16/" title="сравнение переводов, параллельные ссылки">16</a></sup> O‘sha kuni Misr xotin kishiga o‘xshab qoladi. Sarvari Olam unga qarshi qo‘lini ko‘taradi, shunda Misr titrab dahshatga tushadi.</div>
  <div id="17"><sup><a href="https://www.kitobook.com/compare/book/23/19/17/" title="сравнение переводов, параллельные ссылки">17</a></sup> Yahudo Misrliklarni dahshatga soladi. Sarvari Olam ularni vahimaga solganini eslagan har bir odam dahshatga tushadi.</div>
  <div id="18"><sup><a href="https://www.kitobook.com/compare/book/23/19/18/" title="сравнение переводов, параллельные ссылки">18</a></sup> O‘sha kunga kelib, Misrdagi beshta shahar ibroniy tilida gapiradigan bo‘ladi. Ular Sarvari Olam oldida ont ichadilar. Bu shaharlardan biri “Quyosh shahri”, deb ataladi.</div>
  <div id="19"><sup><a href="https://www.kitobook.com/compare/book/23/19/19/" title="сравнение переводов, параллельные ссылки">19</a></sup> O‘sha kuni Misrning o‘rtasida Egamiz uchun bir qurbongoh, chegarada bir muqaddas tosh o‘rnatiladi.</div>
  <div id="20"><sup><a href="https://www.kitobook.com/compare/book/23/19/20/" title="сравнение переводов, параллельные ссылки">20</a></sup> Bular Sarvari Olam uchun Misrda bir belgi va guvoh bo‘ladi. Xalq zolimlar dastidan yolvorganda, Egamiz ularni qutqaradigan bir himoyachi yuboradi. U xalqni qutqaradi.</div>
  <div id="21"><sup><a href="https://www.kitobook.com/compare/book/23/19/21/" title="сравнение переводов, параллельные ссылки">21</a></sup> Egamiz O‘zini Misrliklarga zohir qiladi. Misrliklar ham o‘sha kuni Uni taniydilar. Egamizga qurbonliklar keltirib, nazrlar atab, sajda qiladilar. Unga va’da berib, va’dalarini ado etadilar.</div>
  <div id="22"><sup><a href="https://www.kitobook.com/compare/book/23/19/22/" title="сравнение переводов, параллельные ссылки">22</a></sup> Egamiz Misrliklarni xastalik keltirish bilan jazolaydi, keyin shifo beradi. Ular Egamizga yolvoradilar, Egamiz ularga shifo beradi.</div>
  <div id="23"><sup><a href="https://www.kitobook.com/compare/book/23/19/23/" title="сравнение переводов, параллельные ссылки">23</a></sup> O‘sha kuni Misr bilan Ossuriya o‘rtasida bir yo‘l bo‘ladi. Ossuriyalik Misrga, Misrlik Ossuriyaga borib kelaveradi. Ossuriyaliklar bilan Misrliklar birgalikda sajda qiladilar.</div>
  <div id="24"><sup><a href="https://www.kitobook.com/compare/book/23/19/24/" title="сравнение переводов, параллельные ссылки">24</a></sup> O‘sha kuni Misr bilan Ossuriya qatorida Isroil uchinchi xalq bo‘ladi. Uchalovi yer yuziga baraka bo‘ladi.</div>
  <div id="25"><sup><a href="https://www.kitobook.com/compare/book/23/19/25/" title="сравнение переводов, параллельные ссылки">25</a></sup> Ha, Sarvari Olam shunday degan: “Baraka topinglar! Ey xalqim Misr, qo‘llarimning ijodi Ossuriya, O‘zimning mulkim Isroil!”</div>
</div>