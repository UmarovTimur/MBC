<div itemprop="articleBody" class="text">
  <div id="1"><sup><a href="https://www.kitobook.com/compare/book/23/02/1/" title="сравнение переводов, параллельные ссылки">1</a></sup> Omiz o‘g‘li Ishayoga vahiyda Yahudo va Quddus haqida ayon bo‘lgan bashorat.</div>
  <div id="2"><sup><a href="https://www.kitobook.com/compare/book/23/02/2/" title="сравнение переводов, параллельные ссылки">2</a></sup> Shunday kunlar keladiki, Egamizning uyi turgan tog‘ Tog‘larning eng yuksagi bo‘lib, qaror topadi. Bu tog‘ hammasidan ham baland bo‘ladi, Hamma xalqlar u yerga daryoday oqib keladi.</div>
  <div id="3"><sup><a href="https://www.kitobook.com/compare/book/23/02/3/" title="сравнение переводов, параллельные ссылки">3</a></sup> Ko‘plab ellar keladi, Ular shunday deb aytadi: “Qani, yuringlar! Chiqaylik Egamizning tog‘iga![10] Qani, yuringlar! Boraylik Yoqub naslining Xudosi uyiga! Toki U bizga o‘rgatsin O‘zining yo‘llarini, Toki yuraylik bizlar Uning so‘qmoqlaridan.” Axir, Egamizning kalomi kelib chiqar Quddusdan, Ha, Xudoning ta’limoti kelib chiqar Siondan.</div>
  <div id="4"><sup><a href="https://www.kitobook.com/compare/book/23/02/4/" title="сравнение переводов, параллельные ссылки">4</a></sup> Egamiz hukm qiladi xalqlarning orasida, Ajrim qiladi ko‘p millatlar orasida. Qilichlarini aylantirishadi omochga, Nayzalarini esa tok qaychilariga. Qilich ko‘tarmaydi bir–biriga xalqlar, Hech qachon jang qilmaydi ular.</div>
  <div id="5"><sup><a href="https://www.kitobook.com/compare/book/23/02/5/" title="сравнение переводов, параллельные ссылки">5</a></sup> Ey Yoqub xonadoni! Kelinglar, Egamizning nurida yuraylik.</div>
  <div id="6"><sup><a href="https://www.kitobook.com/compare/book/23/02/6/" title="сравнение переводов, параллельные ссылки">6</a></sup> Ey Yoqub xonadoni! Xalqingizning yo‘llarini siz tark etdingiz! Bu yurt sharqdan kelgan bashoratgo‘ylarga, Filistlar yurtiga o‘xshab folbinlarga to‘la. Ular begona xalqlar bilan hamtovoq bo‘ldilar.</div>
  <div id="7"><sup><a href="https://www.kitobook.com/compare/book/23/02/7/" title="сравнение переводов, параллельные ссылки">7</a></sup> Qarang, Yoqub xonadoni to‘la kumush, oltinga, Chek–chegarasi yo‘q xazinalarining, Ularning yurti to‘ladir otlarga, Chek–chegarasi yo‘q jang aravalarining.</div>
  <div id="8"><sup><a href="https://www.kitobook.com/compare/book/23/02/8/" title="сравнение переводов, параллельные ссылки">8</a></sup> Ularning yurti to‘la behuda butlarga! Ular ta’zim etarlar Qo‘llarining ijodiga, O‘zlari yasab, yaratganlarga.</div>
  <div id="9"><sup><a href="https://www.kitobook.com/compare/book/23/02/9/" title="сравнение переводов, параллельные ссылки">9</a></sup> Evoh, mana inson past bo‘ldi, Shu tariqa odamzod tiz cho‘ktirildi, Ularning qaddini ko‘tarma, ey Egam!</div>
  <div id="10"><sup><a href="https://www.kitobook.com/compare/book/23/02/10/" title="сравнение переводов, параллельные ссылки">10</a></sup> Egamdan qo‘rqib qochinglar, Qoyaning ichiga kirib olinglar, Tuproq ostiga yashirininglar, Egamning ulug‘vorligi buyukdir!</div>
  <div id="11"><sup><a href="https://www.kitobook.com/compare/book/23/02/11/" title="сравнение переводов, параллельные ссылки">11</a></sup> Ha, insonning mag‘rurligi yerga uriladi, Odamzodning yuksakligi past bo‘ladi, Yolg‘iz Xudo o‘sha kuni yuksaladi.</div>
  <div id="12"><sup><a href="https://www.kitobook.com/compare/book/23/02/12/" title="сравнение переводов, параллельные ссылки">12</a></sup> Zotan, Sarvari Olamning bir kuni bor, Qarshi chiqar U jamiki kibor, kekkayganlarga. O‘sha mag‘rurlarga qarshi bo‘lar, Ularning har birini yerga urar.</div>
  <div id="13"><sup><a href="https://www.kitobook.com/compare/book/23/02/13/" title="сравнение переводов, параллельные ссылки">13</a></sup> Qarshi bo‘lar U barcha yuksak, mag‘rurlarga! Ha, o‘sha Lubnon sadrlariyu Bashan emanlarining hammasiga.</div>
  <div id="14"><sup><a href="https://www.kitobook.com/compare/book/23/02/14/" title="сравнение переводов, параллельные ссылки">14</a></sup> Qarshi bo‘lar U hamma baland tog‘larga, Hamma yuksak tepaliklarga.</div>
  <div id="15"><sup><a href="https://www.kitobook.com/compare/book/23/02/15/" title="сравнение переводов, параллельные ссылки">15</a></sup> Qarshi bo‘lar U har bir baland minoraga, Har bir mustahkam qal’aga.</div>
  <div id="16"><sup><a href="https://www.kitobook.com/compare/book/23/02/16/" title="сравнение переводов, параллельные ссылки">16</a></sup> Qarshi bo‘lar o‘sha mashhur Tarshish kemalariyu Inson yaratgan barcha ajoyibotlarga.</div>
  <div id="17"><sup><a href="https://www.kitobook.com/compare/book/23/02/17/" title="сравнение переводов, параллельные ссылки">17</a></sup> Ha, yerga uriladi o‘sha odamzod faxri, Past bo‘ladi insonning yuksakligi! Yolg‘iz Xudo o‘sha kuni yuksaladi!</div>
  <div id="18"><sup><a href="https://www.kitobook.com/compare/book/23/02/18/" title="сравнение переводов, параллельные ссылки">18</a></sup> Behuda butlar tamomila yo‘q bo‘lib ketadi.</div>
  <div id="19"><sup><a href="https://www.kitobook.com/compare/book/23/02/19/" title="сравнение переводов, параллельные ссылки">19</a></sup> Egamiz qo‘zg‘alganda Yerni larzaga solay, deya Inson kirib ketar qoyalardagi g‘orlarga Egamizdan qo‘rqqanidan, Kirib ketar yerdagi chuqurlarga Uning buyuk ulug‘vorligidan.</div>
  <div id="20"><sup><a href="https://www.kitobook.com/compare/book/23/02/20/" title="сравнение переводов, параллельные ссылки">20</a></sup> Odam, o‘zim sajda qilay, deb yasagan Oltinu kumush butlarini Berar o‘sha kuni yumronqoziq Hamda ko‘rshapalaklarga.</div>
  <div id="21"><sup><a href="https://www.kitobook.com/compare/book/23/02/21/" title="сравнение переводов, параллельные ссылки">21</a></sup> Ha, Egamiz qo‘zg‘alganda Yerni larzaga solay, deya Inson qoyalardagi g‘orlarga kirar Egamizdan qo‘rqqanidan, Cho‘qqilarning yoriqlariga yashirinar Uning buyuk ulug‘vorligidan.</div>
  <div id="22"><sup><a href="https://www.kitobook.com/compare/book/23/02/22/" title="сравнение переводов, параллельные ссылки">22</a></sup> Endi uzoqda yuring Tuproqdan yaratilganlardan. Bormi ularning biron qiymati?!</div>
</div>