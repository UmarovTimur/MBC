<div itemprop="articleBody" class="text">
  <div id="1"><sup><a href="https://www.kitobook.com/compare/book/23/14/1/" title="сравнение переводов, параллельные ссылки">1</a></sup> Ammo Yoqub xonadoniga Egam shafqat qiladi, U yana Isroil xonadonini tanlab oladi. Yoqub nasliga o‘z yerida orom beradi, Birlashadi musofirlar ular bilan, Qo‘shiladi Yoqub xonadoni bilan.</div>
  <div id="2"><sup><a href="https://www.kitobook.com/compare/book/23/14/2/" title="сравнение переводов, параллельные ссылки">2</a></sup> Xalqlar o‘z yurtlariga Isroilni boshlab boradi, Ular Isroil xonadonining mulki bo‘ladi. Isroil Egamning yerida xalqlarni qul, cho‘ri qiladi. O‘zini asir qilganlarni Isroil xalqi asir qiladi, Zolimlar ustidan u hukmronlik qiladi.</div>
  <div id="3"><sup><a href="https://www.kitobook.com/compare/book/23/14/3/" title="сравнение переводов, параллельные ссылки">3</a></sup> Egam sizni qayg‘u, qiy–chuvdan qutqarganda, sizga azob bergan og‘ir ishdan xalos qilganda,</div>
  <div id="4"><sup><a href="https://www.kitobook.com/compare/book/23/14/4/" title="сравнение переводов, параллельные ссылки">4</a></sup> Bobil shohiga qarshi bu so‘zlarni qo‘llaysiz: “Mana, zolimning kuni bitdi–ya! Zo‘ravon tamom bo‘ldi–ya!</div>
  <div id="5"><sup><a href="https://www.kitobook.com/compare/book/23/14/5/" title="сравнение переводов, параллельные ссылки">5</a></sup> Egam sindirdi fosiqlarning tayog‘ini, Hukmdorlarning hassasini!</div>
  <div id="6"><sup><a href="https://www.kitobook.com/compare/book/23/14/6/" title="сравнение переводов, параллельные ссылки">6</a></sup> Bu hassa xalqlarni rosa urardi, To‘xtovsiz kaltaklardi, Xalqlarga g‘azab ila hukmronlik qilardi, Shafqat qilmay ta’qib qilardi.</div>
  <div id="7"><sup><a href="https://www.kitobook.com/compare/book/23/14/7/" title="сравнение переводов, параллельные ссылки">7</a></sup> Jamiki zamin tinch, osuda, Ular sevinch ila qo‘shiq aytmoqda.</div>
  <div id="8"><sup><a href="https://www.kitobook.com/compare/book/23/14/8/" title="сравнение переводов, параллельные ссылки">8</a></sup> Hatto sarv daraxtlari halokatingdan mamnun, Lubnon sadrlari ham aytar: ‘Endi sen chuqurda yotibsan, Hech kim bizni kesgani kelmas.’</div>
  <div id="9"><sup><a href="https://www.kitobook.com/compare/book/23/14/9/" title="сравнение переводов, параллельные ссылки">9</a></sup> O‘liklar diyori jonlanib qoldi: Ana, keldi, kutib olaylik, deya. Qara, uyg‘ondi seni deb Yer yuzi yo‘lboshchilarining ruhlari. Taxtlaridan oyoqqa qalqidi Jamiki xalqlarning shohlari.</div>
  <div id="10"><sup><a href="https://www.kitobook.com/compare/book/23/14/10/" title="сравнение переводов, параллельные ссылки">10</a></sup> Ey Bobil shohi! Hammalari senga qarab aytadi: ‘Hatto sen ham bizday nochor bo‘lding–a, Bizning kunimiz tushdi sening boshingga.’</div>
  <div id="11"><sup><a href="https://www.kitobook.com/compare/book/23/14/11/" title="сравнение переводов, параллельные ссылки">11</a></sup> Ulug‘vorliging, kayfu safolar tovushi Uloqtirildi o‘liklar diyoriga! Ostingdagi qurtlar ko‘rpachangdir, Chuvalchanglar sening to‘shagingdir.</div>
  <div id="12"><sup><a href="https://www.kitobook.com/compare/book/23/14/12/" title="сравнение переводов, параллельные ссылки">12</a></sup> Qanday qilib tushib ketding samodan, Ey Zuhra yulduz, Tong o‘g‘li?! Xalqlarni yerga uloqtirgan eding! Yerga qulab tushding–ku o‘zing!</div>
  <div id="13"><sup><a href="https://www.kitobook.com/compare/book/23/14/13/" title="сравнение переводов, параллельные ссылки">13</a></sup> Ha, o‘zingcha aytgan eding: ‘Men chiqib boraman samolarga, Taxtimni ko‘taraman Xudoning yulduzlari tepasiga. O‘tiraman xudolar yig‘iladigan tog‘da, Shimolning eng chekkasida.</div>
  <div id="14"><sup><a href="https://www.kitobook.com/compare/book/23/14/14/" title="сравнение переводов, параллельные ссылки">14</a></sup> Bulutlar tepasiga chiqib boraman, Xudoyi Taoloday bo‘laman.’</div>
  <div id="15"><sup><a href="https://www.kitobook.com/compare/book/23/14/15/" title="сравнение переводов, параллельные ссылки">15</a></sup> Ammo sen uloqtirilgansan o‘liklar diyoriga, Chuqurlikning tub–tubiga.</div>
  <div id="16"><sup><a href="https://www.kitobook.com/compare/book/23/14/16/" title="сравнение переводов, параллельные ссылки">16</a></sup> Ko‘rganlar senga tikilib qoladi, Ko‘ngillarida shunday o‘y kechadi: ‘O‘sha odammi bu zaminni titratgan, Shohliklarni larzaga solgan?!</div>
  <div id="17"><sup><a href="https://www.kitobook.com/compare/book/23/14/17/" title="сравнение переводов, параллельные ссылки">17</a></sup> Shumi olamni sahroga aylantirgan?! Shaharlarni yer bilan yakson qilgan, Asirlarni qo‘yib yubormagan?!’</div>
  <div id="18"><sup><a href="https://www.kitobook.com/compare/book/23/14/18/" title="сравнение переводов, параллельные ссылки">18</a></sup> O‘zlarining qabrlarida har biri, Xalqlarning shohi bo‘lganlarning hammasi Hurmat bilan yotibdi.</div>
  <div id="19"><sup><a href="https://www.kitobook.com/compare/book/23/14/19/" title="сравнение переводов, параллельные ссылки">19</a></sup> Ammo sen uloqtirilgansan Jirkanch chirik shoxchaday qabringdan. Tosh chuqurga tushadigan jasadlar, Qilichdan qulagan jasadlar Bo‘lar sening kafaning.</div>
  <div id="20"><sup><a href="https://www.kitobook.com/compare/book/23/14/20/" title="сравнение переводов, параллельные ссылки">20</a></sup> Axir, o‘z yurtingni vayron qilgansan, Xalqingni o‘zing o‘ldirgansan. Endi ular qatori dafn qilinmassan. Ey fosiq, sening nasling To abad tilga olinmas!</div>
  <div id="21"><sup><a href="https://www.kitobook.com/compare/book/23/14/21/" title="сравнение переводов, параллельные ссылки">21</a></sup> Otasining gunohlari uchun O‘g‘illarini jallodga topshiring. Ular aslo ko‘tarilmas. Endi yerga egalik qilmas, Yer yuzida shaharlar barpo qilmas.”</div>
  <div id="22"><sup><a href="https://www.kitobook.com/compare/book/23/14/22/" title="сравнение переводов, параллельные ссылки">22</a></sup> Quyidagilar Sarvari Olamning so‘zidir. “Men Bobilga qarshi qo‘zg‘alaman. Men Bobildagilarning nomini ham, qolgan–qutganini ham, urug‘–aymog‘ini ham yo‘q qilaman”, — deb aytmoqda Egamiz.</div>
  <div id="23"><sup><a href="https://www.kitobook.com/compare/book/23/14/23/" title="сравнение переводов, параллельные ссылки">23</a></sup> “Men Bobilni tipratikanlarga mulk qilib beraman. Uni botqoqqa aylantiraman. Xarobazor qilib, supurib tashlayman”, — deb aytmoqda Sarvari Olam.</div>
  <div id="24"><sup><a href="https://www.kitobook.com/compare/book/23/14/24/" title="сравнение переводов, параллельные ссылки">24</a></sup> Sarvari Olam ont ichib aytdi: “Ha, Mening belgilaganim bajo bo‘ladi, Mening rejalashtirganim yuz beradi.</div>
  <div id="25"><sup><a href="https://www.kitobook.com/compare/book/23/14/25/" title="сравнение переводов, параллельные ссылки">25</a></sup> Ossuriya xalqini O‘z yerimda sindiraman, Tog‘larimda uni oyoq osti qilaman. Uning bo‘yinturug‘i yurtimdan olinadi, Yuki Isroilning yelkalaridan uloqtiriladi.</div>
  <div id="26"><sup><a href="https://www.kitobook.com/compare/book/23/14/26/" title="сравнение переводов, параллельные ссылки">26</a></sup> Butun olam uchun shu rejani tuzdim, Butun xalqlarga qarshi qo‘limni ko‘tardim.”</div>
  <div id="27"><sup><a href="https://www.kitobook.com/compare/book/23/14/27/" title="сравнение переводов, параллельные ссылки">27</a></sup> Sarvari Olam reja qilgan! Qani, buni kim bekor qila oladi?! Uning qo‘li ko‘tarilgan! Qani, uni kim ortiga qaytara oladi?!</div>
  <div id="28"><sup><a href="https://www.kitobook.com/compare/book/23/14/28/" title="сравнение переводов, параллельные ссылки">28</a></sup> Shoh Oxoz vafot etgan yili bu bashorat ayon qilindi:</div>
  <div id="29"><sup><a href="https://www.kitobook.com/compare/book/23/14/29/" title="сравнение переводов, параллельные ссылки">29</a></sup> “Bizni urgan tayoq sindi”, deb Sevinmangiz, ey Filistlar! Axir, ilonning tuxumidan qora ilon chiqadi! Uning bolasi vahimali ajdar bo‘ladi!</div>
  <div id="30"><sup><a href="https://www.kitobook.com/compare/book/23/14/30/" title="сравнение переводов, параллельные ссылки">30</a></sup> Mana, qashshoqlarning to‘ng‘ichi to‘yyapti, Muhtojlar eson–omon yotibdi. Ammo sizning ildizingizni ochlikdan quritaman, Qolgan–qutganlaringiz esa qirilib ketasiz.</div>
  <div id="31"><sup><a href="https://www.kitobook.com/compare/book/23/14/31/" title="сравнение переводов, параллельные ссылки">31</a></sup> Ey Filistlar, hammangiz Azadan adoyi tamom bo‘lasiz. Faryod qil, ey darvoza! Yig‘la, ey shahar! Shimoldan urush hidi chiqayotir, O‘sha lashkar safdan chiqmay kelayotir.</div>
  <div id="32"><sup><a href="https://www.kitobook.com/compare/book/23/14/32/" title="сравнение переводов, параллельные ссылки">32</a></sup> Xalqlarning elchilariga qanday javob berilar? “Egamiz Quddusni barqaror qildi. O‘z xalqi orasida muhtoj bo‘lganlar U yerda panoh topadi”, — javob shudir.</div>
</div>