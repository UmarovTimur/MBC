<div itemprop="articleBody" class="text">
  <div id="1"><sup><a href="https://www.kitobook.com/compare/book/23/44/1/" title="сравнение переводов, параллельные ссылки">1</a></sup> Egam aytar: “Endi eshit, ey qulim Isroil! Ey Yoqub nasli! Men seni tanlaganman.</div>
  <div id="2"><sup><a href="https://www.kitobook.com/compare/book/23/44/2/" title="сравнение переводов, параллельные ссылки">2</a></sup> Men, Egang, seni yaratganman, ona qornida senga shakl berganman. Sening madadkoring, Men, shunday aytmoqdaman: ‘Qo‘rqma, ey aziz Isroil! Ey Yoqub nasli, Men seni tanlaganman.</div>
  <div id="3"><sup><a href="https://www.kitobook.com/compare/book/23/44/3/" title="сравнение переводов, параллельные ссылки">3</a></sup> Chanqoq yerga Men suv beraman, Qaqragan tuproqda irmoqlar oqizaman. Naslingga Ruhimni beraman, Zurriyoting ustiga O‘z barakamni yog‘diraman.</div>
  <div id="4"><sup><a href="https://www.kitobook.com/compare/book/23/44/4/" title="сравнение переводов, параллельные ссылки">4</a></sup> Ular oqar suv bo‘yidagi tol daraxti kabi, Maysalar orasidan o‘sib chiqadi.</div>
  <div id="5"><sup><a href="https://www.kitobook.com/compare/book/23/44/5/" title="сравнение переводов, параллельные ссылки">5</a></sup> Biri: «Men Egamnikiman», deb aytadi, Boshqasi Isroil xalqiga qo‘shilay, deb keladi. Yana biri qo‘liga: «Egamniki», deb yozadi–da, Isroil xalqining biriman, deb aytadi.’”</div>
  <div id="6"><sup><a href="https://www.kitobook.com/compare/book/23/44/6/" title="сравнение переводов, параллельные ссылки">6</a></sup> Isroilning Shohi, uning Qutqaruvchisi, Sarvari Olam — Egamiz shunday aytmoqda: “Birinchiyu oxirgi Men O‘zimman, Mendan boshqa hech bir xudo yo‘q!</div>
  <div id="7"><sup><a href="https://www.kitobook.com/compare/book/23/44/7/" title="сравнение переводов, параллельные ссылки">7</a></sup> Kim Menga o‘xshaydi? Qani, gapirsin–chi! Qadimiy xalqni yaratganimdan beri Nima bo‘lganlarini boshdan aytib bersin! Kelajakda nima bo‘lishini bildirsin.</div>
  <div id="8"><sup><a href="https://www.kitobook.com/compare/book/23/44/8/" title="сравнение переводов, параллельные ссылки">8</a></sup> Vahimaga tushmang, qo‘rqmang! Sizga qadimdan e’lon qilib, bildirmadimmi?! Sizlar Mening guvohlarimsiz! Mendan boshqa xudo bormi?! Yo‘q, boshqa qoya yo‘q. Men boshqa hech birini bilmayman!</div>
  <div id="9"><sup><a href="https://www.kitobook.com/compare/book/23/44/9/" title="сравнение переводов, параллельные ссылки">9</a></sup> But yasaydiganlarning hammasi hech narsadaydir. Xush ko‘rgan butlari hech foyda keltirmaydi. O‘sha butlarning guvohlari ko‘r, johildir. Shuning uchun ular sharmanda bo‘lib qoladi!</div>
  <div id="10"><sup><a href="https://www.kitobook.com/compare/book/23/44/10/" title="сравнение переводов, параллельные ссылки">10</a></sup> Axir, kim foydasiz xudolarning tasvirlarini yasaydi!</div>
  <div id="11"><sup><a href="https://www.kitobook.com/compare/book/23/44/11/" title="сравнение переводов, параллельные ссылки">11</a></sup> Hali o‘sha butparast do‘stlarning hammasi sharmanda bo‘ladi. But tayyorlovchilarga qarang. Ular ham oddiy odamlar–ku! Qani, hammasi to‘plansin! Ular qo‘rquvga tushib, birgalikda sharmandayu sharmisor bo‘ladi.</div>
  <div id="12"><sup><a href="https://www.kitobook.com/compare/book/23/44/12/" title="сравнение переводов, параллельные ссылки">12</a></sup> But yasaydigan temirchi asbobini oladi. Buyumni ko‘mir cho‘g‘i ustida qizdiradi. Bolg‘asi bilan uni yasaydi. Qo‘lining kuchi bilan ishlaydi. Qorni ochib, holdan toyadi. Tashnalikdan sillasi quriydi.</div>
  <div id="13"><sup><a href="https://www.kitobook.com/compare/book/23/44/13/" title="сравнение переводов, параллельные ссылки">13</a></sup> Duradgor ip bilan yog‘ochni o‘lchaydi. Xohlagan shaklini chizib olib, randa bilan ishlov beradi. Uni inson shaklida yasaydi. Unga inson chiroyini beradi–da, sajdagohga o‘rnatadi.</div>
  <div id="14"><sup><a href="https://www.kitobook.com/compare/book/23/44/14/" title="сравнение переводов, параллельные ссылки">14</a></sup> O‘rmonda sarv, eman daraxtlarini tanlaydi. U o‘zi uchun sadr daraxtlaridan kesib oladi. Yoki qarag‘ay daraxtini o‘tqazadi. Yomg‘ir esa o‘sha daraxtni o‘stiradi.</div>
  <div id="15"><sup><a href="https://www.kitobook.com/compare/book/23/44/15/" title="сравнение переводов, параллельные ссылки">15</a></sup> Keyin bular odamga o‘tin bo‘ladi. Odam yog‘ochning ba’zilarini olib isinadi. Ba’zilarini esa yoqib, non yopadi. Yana o‘ziga xudo ham yasab, unga sajda qiladi. But yasab, unga muk tushib, ta’zim qiladi!</div>
  <div id="16"><sup><a href="https://www.kitobook.com/compare/book/23/44/16/" title="сравнение переводов, параллельные ссылки">16</a></sup> U o‘tinlarning yarmini yoqadi. Olovda go‘sht pishirib, qornini to‘ydiradi. Isinib bo‘lgach: ‘Oh, oh, isinib oldim, olovning taftidan jonim orom olyapti’, — deydi.</div>
  <div id="17"><sup><a href="https://www.kitobook.com/compare/book/23/44/17/" title="сравнение переводов, параллельные ссылки">17</a></sup> Yog‘ochning qolganidan esa xudosini, o‘zining butini yasaydi. ‘Meni o‘zing qutqar, axir, sen mening xudoyimsan!’ deb butga ibodat qiladi, muk tushib sajda etadi.</div>
  <div id="18"><sup><a href="https://www.kitobook.com/compare/book/23/44/18/" title="сравнение переводов, параллельные ссылки">18</a></sup> Ular hech narsani bilmaydilar, tushunmaydilar. Ko‘zlariyu yuraklarida to‘siq bor, ular ko‘rmaydi, tushunmaydi.</div>
  <div id="19"><sup><a href="https://www.kitobook.com/compare/book/23/44/19/" title="сравнение переводов, параллельные ссылки">19</a></sup> Birortasi ham o‘ylab ko‘rmaydi. ‘O‘tinning bir qismini yoqdim. Olovida non yopdim, go‘sht pishirib yedim. Endi qolganidan jirkanch narsa yasaymanmi?! Yog‘och g‘o‘lasiga ta’zim qilamanmi?!’ — deb aytishga aql–idrok yo‘q.</div>
  <div id="20"><sup><a href="https://www.kitobook.com/compare/book/23/44/20/" title="сравнение переводов, параллельные ссылки">20</a></sup> Eh, kul yeydiganlar! Aldangan qalbi uni adashtiradi. U o‘z jonini qutqara olmaydi. ‘Qo‘limdagi shu narsa soxta–ku!’ — deb o‘ziga aytmaydi.</div>
  <div id="21"><sup><a href="https://www.kitobook.com/compare/book/23/44/21/" title="сравнение переводов, параллельные ссылки">21</a></sup> Ey Yoqub nasli! Ey Isroil xalqi! Bularni yodda tut! Sizlar Mening qulimsiz. Men sizlarni yaratdim, Ha, sizlar Mening qulimsiz! Ey Isroil, Men sizlarni unutmayman!</div>
  <div id="22"><sup><a href="https://www.kitobook.com/compare/book/23/44/22/" title="сравнение переводов, параллельные ссылки">22</a></sup> Gunohlaringizni bulutday haydadim, Ayblaringizni tumanday tarqatdim, Sizlarni qutqarganman, Menga qayting.”</div>
  <div id="23"><sup><a href="https://www.kitobook.com/compare/book/23/44/23/" title="сравнение переводов, параллельные ссылки">23</a></sup> Ey samolar, shodlikdan hayqiring! Mana, Egamiz ajoyib bir ish qildi! Hayqiring, ey zaminning tubsiz joylari! Shodlikdan hayqiring, ey tog‘lar, Ey o‘rmon, o‘rmondagi har bir daraxt! Ha, Egamiz Yoqub naslini qutqarib, O‘ziga oldi. U Isroil xalqi orasida ulug‘lanmoqda.</div>
  <div id="24"><sup><a href="https://www.kitobook.com/compare/book/23/44/24/" title="сравнение переводов, параллельные ссылки">24</a></sup> Qutqaruvchingiz, onangiz qornida sizga shakl bergan Egamiz shunday aytmoqda: “Hammasini yaratgan Men Egangizman, Yolg‘iz O‘zim samolarni yoyganman! Bir O‘zim zaminni yaratganman!</div>
  <div id="25"><sup><a href="https://www.kitobook.com/compare/book/23/44/25/" title="сравнение переводов, параллельные ссылки">25</a></sup> Folbinlarning alomatlarini behudaga chiqaraman, Bashoratgo‘ylarni laqillataman, Donishmandlarga zarba berib, Bilgan narsalarini nodonlikka chiqaraman.</div>
  <div id="26"><sup><a href="https://www.kitobook.com/compare/book/23/44/26/" title="сравнение переводов, параллельные ссылки">26</a></sup> O‘z qulimning bashoratini ijro etaman, Elchilarimning aytganlarini qilaman. Men Quddus haqida: ‘Bu yerda yana inson yashaydi’, deb aytmoqdaman. Yahudo shaharlari haqida: ‘Ular qaytadan quriladi, Vayronalarini tiklayman’, deb aytmoqdaman.</div>
  <div id="27"><sup><a href="https://www.kitobook.com/compare/book/23/44/27/" title="сравнение переводов, параллельные ссылки">27</a></sup> Chuqur suvlarga shunday deyman: ‘Qurib bit! Daryolaringni quritaman.’</div>
  <div id="28"><sup><a href="https://www.kitobook.com/compare/book/23/44/28/" title="сравнение переводов, параллельные ссылки">28</a></sup> Shoh Kurush haqida shunday deyman: ‘U Mening cho‘ponim. Mening barcha xohishimni u bajaradi.’ Kurush shunday deydi: ‘Quddus qayta qurilsin, Ma’bad yana tiklansin.’”</div>
</div>