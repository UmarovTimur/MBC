<div itemprop="articleBody" class="text">
  <div id="1"><sup><a href="https://www.kitobook.com/compare/book/23/01/1/" title="сравнение переводов, параллельные ссылки">1</a></sup> Omiz o‘g‘li Ishayoning Yahudo hamda Quddusga oid bashorati. Bu davrlarda Yahudoda Uzziyo, Yo‘tom, Oxoz va Hizqiyo kabi shohlar hukmronlik qilardi.</div>
  <div id="2"><sup><a href="https://www.kitobook.com/compare/book/23/01/2/" title="сравнение переводов, параллельные ссылки">2</a></sup> Eshiting, ey samolar, tingla, ey zamin, Shudir Egamizning kalomi: “Bino qildim bolalarni, ulg‘aytirdim ularni, Ammo ular isyon qildilar Menga.</div>
  <div id="3"><sup><a href="https://www.kitobook.com/compare/book/23/01/3/" title="сравнение переводов, параллельные ссылки">3</a></sup> Ho‘kiz biladi o‘z egasini, Hatto eshak bilar kim uni boqishini, Ammo xalqim Isroil bilmaydi, Ular tushunmaydi Meni, o‘z Egasini.”</div>
  <div id="4"><sup><a href="https://www.kitobook.com/compare/book/23/01/4/" title="сравнение переводов, параллельные ссылки">4</a></sup> Eh, gunohkor elat, aybi muqarrar xalq, Eh, qabih nasllar! Nomussizlarcha ish qilar bu bolalar, Eh, Egamizni tark etgan ular, Isroil xalqining muqaddas Xudosiga Shakkoklik qilgan, Egamizga orqa o‘girgan ular!</div>
  <div id="5"><sup><a href="https://www.kitobook.com/compare/book/23/01/5/" title="сравнение переводов, параллельные ссылки">5</a></sup> Egam aytar: “Nega yana muncha kaltak istaysiz?! Ne uchun isyonni davom ettirursiz?! Yaralangan butun bosh, Madordan ketgan butun yurak.</div>
  <div id="6"><sup><a href="https://www.kitobook.com/compare/book/23/01/6/" title="сравнение переводов, параллельные ссылки">6</a></sup> Boshdan oyoq sog‘ joyi yo‘q, Yiring ila qoplangan, ko‘karib ketgan, Yaralaridan qon oqib yotar, Tozalanmagan, bog‘lanmagan, yog‘ surtilmagan.</div>
  <div id="7"><sup><a href="https://www.kitobook.com/compare/book/23/01/7/" title="сравнение переводов, параллельные ссылки">7</a></sup> Vayronalar ichra yotar yurtingiz, Olovda yonib ketgan shaharlaringiz! Oldingizda yeringizni Yeb bitirar kelgindilar, Begonalar yurtingizni vayron qilar.</div>
  <div id="8"><sup><a href="https://www.kitobook.com/compare/book/23/01/8/" title="сравнение переводов, параллельные ссылки">8</a></sup> Ammo aziz Quddus Qamal qilinganday bo‘lar, U o‘xshab qolar Uzumzordagi yolg‘iz chaylaga, Polizda tikkaygan kapaga.”</div>
  <div id="9"><sup><a href="https://www.kitobook.com/compare/book/23/01/9/" title="сравнение переводов, параллельные ссылки">9</a></sup> Eh, agarda Sarvari Olam Qoldirmaganda edi besh–oltitamizni, Sado‘m shahriga o‘xshab qolgan bo‘lardik, G‘amo‘ra shahriga o‘xshagan bo‘lardik.</div>
  <div id="10"><sup><a href="https://www.kitobook.com/compare/book/23/01/10/" title="сравнение переводов, параллельные ссылки">10</a></sup> Egamizning kalomini eshiting, Sado‘m yo‘lboshchilarining izdoshlari! Xudoyimizning o‘gitiga quloq soling, G‘amo‘ra xalqining sheriklari!</div>
  <div id="11"><sup><a href="https://www.kitobook.com/compare/book/23/01/11/" title="сравнение переводов, параллельные ссылки">11</a></sup> “Nima keragi bor Menga?! Ko‘plab qurbonligingiz?! To‘yib ketdim endi Kuydirilgan qo‘chqorlar nazri, Bo‘rdoqi yog‘laridan, — deb aytmoqda Egamiz. — Menga xush kelmadi buqalarning, Qo‘zilar va echkilarning qoni.</div>
  <div id="12"><sup><a href="https://www.kitobook.com/compare/book/23/01/12/" title="сравнение переводов, параллельные ссылки">12</a></sup> Huzurimda hozir bo‘lganingizda, Muqaddas Hovlimni bulg‘asin, deb kim aytdi? Bularni sizlardan kim so‘radi?!</div>
  <div id="13"><sup><a href="https://www.kitobook.com/compare/book/23/01/13/" title="сравнение переводов, параллельные ссылки">13</a></sup> Endi soxta nazrlar qilmanglar Menga, Tutatqingiz ham Menga jirkanchdir! Toqat qilmasman endi Chorlovlaringizni, fosiq yig‘iningizni, Yangi oy bayramiyu Shabbat kuningizni.</div>
  <div id="14"><sup><a href="https://www.kitobook.com/compare/book/23/01/14/" title="сравнение переводов, параллельные ссылки">14</a></sup> Nafratlandim yangi oy bayramingizdan Hamda ‘muqaddas’ kunlaringizdan. Bular Menga og‘ir yuk bo‘ldi, Toliqqanman bularni ko‘tarishdan.</div>
  <div id="15"><sup><a href="https://www.kitobook.com/compare/book/23/01/15/" title="сравнение переводов, параллельные ссылки">15</a></sup> Hatto ko‘p ibodat qilganingizda ham, Eshitmasman Men sizlarni. Menga ochganingizda qo‘llaringizni, Sizlardan yashiraman Men ko‘zlarimni. Qo‘llaringiz qonga botgandir.</div>
  <div id="16"><sup><a href="https://www.kitobook.com/compare/book/23/01/16/" title="сравнение переводов, параллельные ссылки">16</a></sup> Poklang, tozalang o‘zingizni, Ko‘z oldimdan yo‘qoting! Qabih qilmishlaringizni, Qabihlikni endi bas qiling!</div>
  <div id="17"><sup><a href="https://www.kitobook.com/compare/book/23/01/17/" title="сравнение переводов, параллельные ссылки">17</a></sup> O‘rganing ezgulik qilishni, Adolatni izlang, Yo‘lga soling zolimni, Himoya qiling yetimni, Beva haqi uchun kurashing.”</div>
  <div id="18"><sup><a href="https://www.kitobook.com/compare/book/23/01/18/" title="сравнение переводов, параллельные ссылки">18</a></sup> Egamizning kalomi shudir: “Qani, endi birgalashib o‘ylaylik: Gunohlaringiz qizil rangga o‘xshasa ham, Sizlar qorday oppoq bo‘lasiz. Gunohlaringiz qirmizi rangga o‘xshasa ham, Sizlar momiqday oppoq bo‘lasiz.</div>
  <div id="19"><sup><a href="https://www.kitobook.com/compare/book/23/01/19/" title="сравнение переводов, параллельные ссылки">19</a></sup> Agar Menga itoat etsangiz chin ko‘ngildan, Yeysiz, albatta zaminning sara hosilidan.</div>
  <div id="20"><sup><a href="https://www.kitobook.com/compare/book/23/01/20/" title="сравнение переводов, параллельные ссылки">20</a></sup> Ammo rad etib, Menga bo‘ysunmasangiz, Qilichning damiga ro‘para bo‘lgaysiz.” Egamizning O‘zi shunday deb aytdi.</div>
  <div id="21"><sup><a href="https://www.kitobook.com/compare/book/23/01/21/" title="сравнение переводов, параллельные ссылки">21</a></sup> Qanday qilib sodiq shahar fohishaga aylandi?! Solihlik joylashib, adolatga to‘la bo‘lmaganmidi?! Endi esa bu yerda qotillar qoldi!</div>
  <div id="22"><sup><a href="https://www.kitobook.com/compare/book/23/01/22/" title="сравнение переводов, параллельные ссылки">22</a></sup> Kumushing toshqol bo‘ldi, Sharobing suv bilan aralashdi.</div>
  <div id="23"><sup><a href="https://www.kitobook.com/compare/book/23/01/23/" title="сравнение переводов, параллельные ссылки">23</a></sup> Ha, isyonkordir yo‘lboshchilaring, O‘g‘rilarga sherikdir ular. Har biri porani sevar, Hadyaning ortidan quvar. Yetimni ular himoya qilmas, Bevaning arzi ularga yetib bormas.</div>
  <div id="24"><sup><a href="https://www.kitobook.com/compare/book/23/01/24/" title="сравнение переводов, параллельные ссылки">24</a></sup> Endi Isroil xalqining qudratli Xudosi, Sarvari Olam — Rabbiy aytadi: “Ha, dushmanlarimga g‘azabimni socharman, G‘animlarimdan o‘ch olib, tasalli toparman.</div>
  <div id="25"><sup><a href="https://www.kitobook.com/compare/book/23/01/25/" title="сравнение переводов, параллельные ссылки">25</a></sup> Yana sizlarga qarshi qo‘l ko‘taraman. Ishqor bilan tozalaganday, Jamiki qorishmani yo‘q qilib, Toshqollarni ajrataman.</div>
  <div id="26"><sup><a href="https://www.kitobook.com/compare/book/23/01/26/" title="сравнение переводов, параллельные ссылки">26</a></sup> Azalda bo‘lganiday Odil hakamu maslahatchilarni beraman. Shundan so‘ng senga nom qo‘yilar: ‘Solihlik shahri, Sadoqat shahri’, deya.”</div>
  <div id="27"><sup><a href="https://www.kitobook.com/compare/book/23/01/27/" title="сравнение переводов, параллельные ссылки">27</a></sup> Shunda Quddus adolat orqali qutqariladi, Tavba qilganlar solihlik tufayli najot topadi.</div>
  <div id="28"><sup><a href="https://www.kitobook.com/compare/book/23/01/28/" title="сравнение переводов, параллельные ссылки">28</a></sup> Isyonkoru gunohkorlar birga qiriladi, Egamizdan voz kechganlar halok bo‘ladi.</div>
  <div id="29"><sup><a href="https://www.kitobook.com/compare/book/23/01/29/" title="сравнение переводов, параллельные ссылки">29</a></sup> Sizlar sharmanda bo‘larsiz O‘zingiz xush ko‘rgan emanlar sababli. Mana, uyalib qolarsiz O‘zingiz tanlagan sajdagoh bog‘lar tufayli.</div>
  <div id="30"><sup><a href="https://www.kitobook.com/compare/book/23/01/30/" title="сравнение переводов, параллельные ссылки">30</a></sup> Ha, sizlar o‘xshab qolasiz Yaprog‘i qovjiragan emanga, Hamda suvsiz qaqragan boqqa.</div>
  <div id="31"><sup><a href="https://www.kitobook.com/compare/book/23/01/31/" title="сравнение переводов, параллельные ссылки">31</a></sup> Kuchlilar ham cho‘pga o‘xshab qoladi. Ishlari lov etgan olovga o‘xshaydi. O‘zlariyu ishlari birga yonib ketadi, Hech kim bu olovni o‘chirolmaydi.</div>
</div>