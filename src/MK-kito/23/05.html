<div itemprop="articleBody" class="text">
  <div id="1"><sup><a href="https://www.kitobook.com/compare/book/23/05/1/" title="сравнение переводов, параллельные ссылки">1</a></sup> Qo‘shiq aytay suyukligimga, Aytay muhabbat qo‘shig‘imni Uning uzumzori haqida. Suyganimning uzumzori bor edi Tuprog‘i unumli tepalikda.</div>
  <div id="2"><sup><a href="https://www.kitobook.com/compare/book/23/05/2/" title="сравнение переводов, параллельные ссылки">2</a></sup> Yerni ag‘darib, toshlardan tozaladi, O‘tqazdi eng sara uzum tokini, Qorovul minorasini o‘rtaga qurdi. Yana uzum siqishga hozirlik ko‘rdi, Uzumlarning pishishini u kutdi, Ammo hosil ituzum bo‘ldi.</div>
  <div id="3"><sup><a href="https://www.kitobook.com/compare/book/23/05/3/" title="сравнение переводов, параллельные ссылки">3</a></sup> Endi, ey Quddus ahli, Yahudo xalqi, Hakam bo‘ling Men bilan uzumzorim o‘rtasida.</div>
  <div id="4"><sup><a href="https://www.kitobook.com/compare/book/23/05/4/" title="сравнение переводов, параллельные ссылки">4</a></sup> Yana nima qilishim kerak edi uzumzor uchun? Unga qilmaganim yana ne qoldi?! Uzumlarning pishishini kutganimda, Nega hosil ituzum bo‘ldi?!</div>
  <div id="5"><sup><a href="https://www.kitobook.com/compare/book/23/05/5/" title="сравнение переводов, параллельные ссылки">5</a></sup> Endi Men sizlarga aytaman Nima qilishimni uzumzorimni. Chetan devorini olib tashlayman, Hamma bor narsasi yeb bitirilsin. Uning devorini buzib tashlayman, Uzumzorim payhon qilinsin.</div>
  <div id="6"><sup><a href="https://www.kitobook.com/compare/book/23/05/6/" title="сравнение переводов, параллельные ссылки">6</a></sup> Men uni xarobazor qilaman, Endi toklarim butalmaydi, Yeri hech yumshatilmaydi. Tikanlar, changalzor bilan qoplansin, Bulutlarga ham amr beraman, Uzumzorimga yomg‘ir yog‘dirmasin.</div>
  <div id="7"><sup><a href="https://www.kitobook.com/compare/book/23/05/7/" title="сравнение переводов, параллельные ссылки">7</a></sup> Sarvari Olamning uzumzori — Isroil xonadoni, Egamning xush ko‘rgan ko‘chati — Yahudo odamlari. Ulardan to‘g‘rilik kutgandi, qotillik ko‘rdi, Ulardan adolat kutgandi, faryod eshitdi.</div>
  <div id="8"><sup><a href="https://www.kitobook.com/compare/book/23/05/8/" title="сравнение переводов, параллельные ссылки">8</a></sup> Ey ko‘plab uy sotib oladiganlar! Holingizga voy! Ey dalasiga yana dala qo‘shib oladiganlar! Holingizga voy, Ha, boshqalarga joy qoldirmaysiz, Endi bu yurtda yolg‘iz o‘zingiz qolib ketasiz.</div>
  <div id="9"><sup><a href="https://www.kitobook.com/compare/book/23/05/9/" title="сравнение переводов, параллельные ссылки">9</a></sup> Sarvari Olamning so‘zi ayon bo‘ldi menga: “Ko‘plab uylar, shubhasiz, xarob bo‘ladi, Katta, chiroyli uylar kimsasiz qoladi.</div>
  <div id="10"><sup><a href="https://www.kitobook.com/compare/book/23/05/10/" title="сравнение переводов, параллельные ссылки">10</a></sup> Yigirma tanob uzumzor ikki ko‘za sharob beradi, O‘n savat urug‘ arang bir savat hosil beradi.”</div>
  <div id="11"><sup><a href="https://www.kitobook.com/compare/book/23/05/11/" title="сравнение переводов, параллельные ссылки">11</a></sup> Holingizga voy, ey erta tongda turib, O‘tkir ichimlik ortidan quvadiganlar! Holingizga voy, ey tunda allamahalgacha Sharob ichib qiziydiganlar!</div>
  <div id="12"><sup><a href="https://www.kitobook.com/compare/book/23/05/12/" title="сравнение переводов, параллельные ссылки">12</a></sup> Ziyofatlaringizda lira, arfa, Childirma, nay chalinar, sharob ichilar! Biroq Egamning ishlarini anglamaysizlar, Uning qo‘llari ijodini ko‘rmaysizlar!</div>
  <div id="13"><sup><a href="https://www.kitobook.com/compare/book/23/05/13/" title="сравнение переводов, параллельные ссылки">13</a></sup> Shu bois, xalqim Meni bilmagani tufayli surgunga ketdi. Amaldorlari ochlikdan o‘lib ketdi, Ko‘plari tashnalikdan o‘rtanib yondi.</div>
  <div id="14"><sup><a href="https://www.kitobook.com/compare/book/23/05/14/" title="сравнение переводов, параллельные ссылки">14</a></sup> Ha, behad ochilib ketdi O‘liklar diyorining ishtahasi, Cheksiz ochilib ketdi uning og‘zi, Tushib ketdi u yerga Quddusning obro‘si, O‘liklar diyoriga ketdi ko‘p odami, Shovqin–suroni, yuksalgani ham.</div>
  <div id="15"><sup><a href="https://www.kitobook.com/compare/book/23/05/15/" title="сравнение переводов, параллельные ссылки">15</a></sup> Shunday qilib, inson past ketdi, Odamzod tiz cho‘ktirildi, Kiborlilarning ko‘zlari yerga qaradi.</div>
  <div id="16"><sup><a href="https://www.kitobook.com/compare/book/23/05/16/" title="сравнение переводов, параллельные ссылки">16</a></sup> Biroq Sarvari Olam adolati ila yuksaladi. Mana, muqaddas Xudo solihligi ila Muqaddasligini ko‘rsatdi.</div>
  <div id="17"><sup><a href="https://www.kitobook.com/compare/book/23/05/17/" title="сравнение переводов, параллельные ссылки">17</a></sup> Qo‘zilar o‘tlaydi endi o‘zlarining Yaylovida o‘tlaganday, Sarson bo‘lib yurgan bo‘rdoqilar yeb to‘yadi vayronalarda.</div>
  <div id="18"><sup><a href="https://www.kitobook.com/compare/book/23/05/18/" title="сравнение переводов, параллельные ссылки">18</a></sup> Holingizga voy! Ey yolg‘onni arqon qilib Ayblarini tortib keladiganlar! Ey aravaning arqoni bilan Gunohlarini sudrab keladiganlar!</div>
  <div id="19"><sup><a href="https://www.kitobook.com/compare/book/23/05/19/" title="сравнение переводов, параллельные ссылки">19</a></sup> Sizlar aytasiz: “Qani, tez bo‘lsin, Qiladiganini darrov qilsin, Toki biz buni ko‘raylik. Isroil xalqining muqaddas Xudosining maqsadi Zudlik bilan amalga oshsin, Toki biz buni bilib olaylik.”</div>
  <div id="20"><sup><a href="https://www.kitobook.com/compare/book/23/05/20/" title="сравнение переводов, параллельные ссылки">20</a></sup> Holingizga voy, ey yomonni yaxshi, Yaxshini yomon deb aytadiganlar, Zulmatni nur bilan, Nurni esa zulmat bilan almashtiradiganlar! Ey achchiqni shirin, Shirinni achchiq deydiganlar!</div>
  <div id="21"><sup><a href="https://www.kitobook.com/compare/book/23/05/21/" title="сравнение переводов, параллельные ссылки">21</a></sup> Holingizga voy, ey o‘zini dono deb bilganlar, O‘zlarini idrokli deb hisoblaganlar!</div>
  <div id="22"><sup><a href="https://www.kitobook.com/compare/book/23/05/22/" title="сравнение переводов, параллельные ссылки">22</a></sup> Holingizga voy, ey sharob ichishda Qahramon bo‘lganlar, Ichkilikni aralash–quralash ichishda Bahodirlik ko‘rsatganlar.</div>
  <div id="23"><sup><a href="https://www.kitobook.com/compare/book/23/05/23/" title="сравнение переводов, параллельные ссылки">23</a></sup> Pora evaziga aybdorni haq deb topganlar, Solihlarning to‘g‘riligini inkor qiladi ular!</div>
  <div id="24"><sup><a href="https://www.kitobook.com/compare/book/23/05/24/" title="сравнение переводов, параллельные ссылки">24</a></sup> Shu bois alanganing tili somonni yutganday, Ularning ildizi chirib ketadi, Quruq xashak olovda kuyib bitganday, Ularning g‘unchasi changday uchib ketadi. Sarvari Olamning ta’limotini ular rad qildi, Isroil xalqining muqaddas Xudosining so‘zidan nafratlandi.</div>
  <div id="25"><sup><a href="https://www.kitobook.com/compare/book/23/05/25/" title="сравнение переводов, параллельные ссылки">25</a></sup> Ha, Egamning g‘azabi O‘z xalqiga qarshi alangalandi, U xalqqa qarshi qo‘l ko‘tarib, ularni urdi. Shunda tog‘lar larzaga keldi, Ko‘chalarda jasadlari axlat bo‘ldi. Shunda ham Egam g‘azabidan tushmadi, Uning qo‘li hamon Isroilga qarshi ko‘tarilgancha turardi.</div>
  <div id="26"><sup><a href="https://www.kitobook.com/compare/book/23/05/26/" title="сравнение переводов, параллельные ссылки">26</a></sup> Uzoqdagi xalqlarga U belgi beradi, Yerning chetidagi xalqlarga ishora yuboradi. Ana, ular kelayotir bu yerga tez, shiddat ila!</div>
  <div id="27"><sup><a href="https://www.kitobook.com/compare/book/23/05/27/" title="сравнение переводов, параллельные ссылки">27</a></sup> Ular na charchaydi, na yiqiladi, Na mudraydi, yo na uxlaydi, Na kamari bo‘shaladi, Na chorig‘ining iplari uziladi.</div>
  <div id="28"><sup><a href="https://www.kitobook.com/compare/book/23/05/28/" title="сравнение переводов, параллельные ссылки">28</a></sup> Ularning o‘qlari o‘tkirlangan, Hamma yoylari tortib bog‘langan, Otlarining tuyoqlari chaqmoqtoshga o‘xshar, Aravalarining g‘ildiraklari quyun kabidir.</div>
  <div id="29"><sup><a href="https://www.kitobook.com/compare/book/23/05/29/" title="сравнение переводов, параллельные ссылки">29</a></sup> Ular sherga o‘xshab bo‘kiradi, Shervachcha kabi o‘kiradi, O‘kirib, o‘ljasini ushlaydi, olib ketadi, Hech kim uni qutqarib ololmaydi.</div>
  <div id="30"><sup><a href="https://www.kitobook.com/compare/book/23/05/30/" title="сравнение переводов, параллельные ссылки">30</a></sup> O‘sha kuni guvullagan dengizga o‘xshab Yurt uzra o‘kirish eshitiladi. O‘sha yurtga nazar soladi. Ana zulmat, mana kulfat, Bulutlar tufayli nur xira bo‘ldi.</div>
</div>