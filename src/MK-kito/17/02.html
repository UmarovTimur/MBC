<div itemprop="articleBody" class="text">
  <div id="1"><sup><a href="https://www.kitobook.com/compare/book/17/02/1/" title="сравнение переводов, параллельные ссылки">1</a></sup> Axashverash g‘azabidan tushgandan keyin, Vashti va uning qilmishi, Vashtining ustidan chiqarilgan hukm esiga tushib qoldi.</div>
  <div id="2"><sup><a href="https://www.kitobook.com/compare/book/17/02/2/" title="сравнение переводов, параллельные ссылки">2</a></sup> Shohning a’yonlari aytdilar: “Shohimiz uchun yosh, chiroyli qizlar qidirilsin.</div>
  <div id="3"><sup><a href="https://www.kitobook.com/compare/book/17/02/3/" title="сравнение переводов, параллельные ссылки">3</a></sup> Buning uchun shohimiz qo‘li ostidagi viloyatlarda nazoratchilar tayin qilinsin, ular chiroyli barno qizlarni shohimizning xizmatkori, haram og‘asi Xegay nazorati ostida Shushan qal’asidagi haramga to‘plasinlar, qizlarga pardoz bersinlar.</div>
  <div id="4"><sup><a href="https://www.kitobook.com/compare/book/17/02/4/" title="сравнение переводов, параллельные ссылки">4</a></sup> Shohimizga yoqqan qiz Vashtining o‘rniga malika bo‘lsin.” Bu gap shohga ma’qul keldi va u aytilganlarni qildi.</div>
  <div id="5"><sup><a href="https://www.kitobook.com/compare/book/17/02/5/" title="сравнение переводов, параллельные ссылки">5</a></sup> Shushan qal’asida bir yahudiy yashardi. Uning ismi Yovir o‘g‘li Mordaxay bo‘lib, Benyamin qabilasidan edi. Yovir, Shimax va Kish nasliga borib taqalardi.</div>
  <div id="6"><sup><a href="https://www.kitobook.com/compare/book/17/02/6/" title="сравнение переводов, параллельные ссылки">6</a></sup> Bobil shohi Navuxadnazar Yahudo shohi Yohayixinni asir qilib olib kelganda, Mordaxay ham Quddusdan keltirilgan edi.</div>
  <div id="7"><sup><a href="https://www.kitobook.com/compare/book/17/02/7/" title="сравнение переводов, параллельные ссылки">7</a></sup> Ota–onasidan yetim qolgan Hadassani Mordaxay asrab olib tarbiya qildi. Hadassa Mordaxayning jiyani edi. Uning boshqa ismi Ester bo‘lib, kelishgan, go‘zal qiz edi.</div>
  <div id="8"><sup><a href="https://www.kitobook.com/compare/book/17/02/8/" title="сравнение переводов, параллельные ссылки">8</a></sup> Shohning amru farmoni e’lon qilingach, Shushan qal’asiga ko‘p qizlarni to‘plab, Xegay nazoratiga topshirildi. Ester ham shoh saroyiga keltirilib, haram og‘asi Xegay nazoratiga topshirildi.</div>
  <div id="9"><sup><a href="https://www.kitobook.com/compare/book/17/02/9/" title="сравнение переводов, параллельные ссылки">9</a></sup> Xegayga Ester yoqdi, Xegay unga iltifot ko‘rsatdi. Xegay darrov: “Bu qizga pardoz berib, parvarishlanglar, unga ulushini berib turinglar, saroydan yettita kanizak tanlab olinib, unga cho‘ri qilib berilsin”, deb buyurdi. Shoh haramining eng yaxshi bo‘lmasiga qizni va uning kanizlarini joylashtirdi.</div>
  <div id="10"><sup><a href="https://www.kitobook.com/compare/book/17/02/10/" title="сравнение переводов, параллельные ссылки">10</a></sup> Lekin Ester o‘z xalqi, urug‘– aymog‘i to‘g‘risida hech narsa aytmadi. Chunki Mordaxay unga bu to‘g‘rida og‘iz ochmasligini buyurgan edi.</div>
  <div id="11"><sup><a href="https://www.kitobook.com/compare/book/17/02/11/" title="сравнение переводов, параллельные ссылки">11</a></sup> Mordaxay har kuni Esterning sog‘ligidan xabar olgani, unga qanday muomala qilishyapti ekan, deb bilgani haram hovlisi atrofida yurardi.</div>
  <div id="12"><sup><a href="https://www.kitobook.com/compare/book/17/02/12/" title="сравнение переводов, параллельные ссылки">12</a></sup> Har bir yosh qizga, Axashverash huzuriga kirish uchun navbati kelganda, o‘n ikki oy davomida pardoz berilardi. Ayollar uchun chiqarilgan qoida shunaqa edi. Olti oy mirra moyi bilan, olti oy xushbo‘y narsalar va upa–eliklar bilan pardoz qilardilar.</div>
  <div id="13"><sup><a href="https://www.kitobook.com/compare/book/17/02/13/" title="сравнение переводов, параллельные ссылки">13</a></sup> Shundan keyin qiz shoh huzuriga kirardi: qiz saroyga kirayotganda, haramdan nima talab qilsa, hammasi berilardi.</div>
  <div id="14"><sup><a href="https://www.kitobook.com/compare/book/17/02/14/" title="сравнение переводов, параллельные ссылки">14</a></sup> Kechqurun shoh huzuriga kirgan qiz, ertasiga ertalab shohning mulozimi, kanizaklar soqchisi Shashagaz nazorati ostidagi boshqa haramga qaytardi. Faqat shohga xush yoqqan, shoh nomini aytib chaqirgan qiz qaytadan uning huzuriga kirardi.</div>
  <div id="15"><sup><a href="https://www.kitobook.com/compare/book/17/02/15/" title="сравнение переводов, параллельные ссылки">15</a></sup> Mordaxayning asrandisi, uning amakisi Abuhayilning qizi Ester shoh huzuriga kiradigan payt ham keldi. Ester shohning mulozimi, haram og‘asi Xegay nima taklif qilgan bo‘lsa, shuni oldi va boshqa hech narsa so‘ramadi. Esterni ko‘rganlarning ko‘zlarida quvonch porladi.</div>
  <div id="16"><sup><a href="https://www.kitobook.com/compare/book/17/02/16/" title="сравнение переводов, параллельные ссылки">16</a></sup> Shunday qilib, Axashverash shohligining yettinchi yili, o‘ninchi oyi — Tabat oyida, Ester shoh Axashverash saroyiga keltirildi.</div>
  <div id="17"><sup><a href="https://www.kitobook.com/compare/book/17/02/17/" title="сравнение переводов, параллельные ссылки">17</a></sup> Shoh Esterni hamma qizlardan ortiq sevib qoldi. Ester shohning muruvvatiga va iltifotiga barcha qizlardan ko‘proq sazovor bo‘ldi: Axashverash malikalik tojini Esterning boshiga kiygizib, uni Vashtining o‘rniga malika qildi.</div>
  <div id="18"><sup><a href="https://www.kitobook.com/compare/book/17/02/18/" title="сравнение переводов, параллельные ссылки">18</a></sup> So‘ngra shoh hamma a’yonlari va xizmatkorlari uchun Ester sharafiga ziyofat berdi, hamma viloyatlarda bayram e’lon qildi. Oliyhimmatlik bilan hadyalar ulashdi.</div>
  <div id="19"><sup><a href="https://www.kitobook.com/compare/book/17/02/19/" title="сравнение переводов, параллельные ссылки">19</a></sup> Barno qizlar keyingi safar haramga to‘planishganda, Mordaxay saroyda o‘z vazifasini bajarayotgan edi.</div>
  <div id="20"><sup><a href="https://www.kitobook.com/compare/book/17/02/20/" title="сравнение переводов, параллельные ссылки">20</a></sup> Ester Mordaxayning buyrug‘iga itoat etib, urug‘–aymog‘i va xalqi to‘g‘risida hali gapirmagan edi. Ester Mordaxayning tarbiyasida bo‘lgan paytda unga qanday itoat qilgan bo‘lsa, hozir ham shunday itoat etardi.</div>
  <div id="21"><sup><a href="https://www.kitobook.com/compare/book/17/02/21/" title="сравнение переводов, параллельные ссылки">21</a></sup> O‘sha kunlarda — Mordaxay saroyda o‘z vazifasini bajarayotganda, shohning Bixtan va Tarash degan ikkita darvozaboni quturib, shoh Axashverashning joniga suiqasd qilishni rejalashtirdilar.</div>
  <div id="22"><sup><a href="https://www.kitobook.com/compare/book/17/02/22/" title="сравнение переводов, параллельные ссылки">22</a></sup> Mordaxay bu fitnani bilib qolib, malika Esterni ogohlantirdi. Ester esa fitna to‘g‘risidagi xabarni Mordaxay nomidan shohga yetkazdi.</div>
  <div id="23"><sup><a href="https://www.kitobook.com/compare/book/17/02/23/" title="сравнение переводов, параллельные ссылки">23</a></sup> Bu voqea tekshirilgach, to‘g‘ri deb topildi va ikkala xizmatkor dorga osildi. Bu voqea shohning “Kundalik xotiralar kitobi”ga yozib qo‘yildi.</div>
</div>