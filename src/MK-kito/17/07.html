<div itemprop="articleBody" class="text">
  <div id="1"><sup><a href="https://www.kitobook.com/compare/book/17/07/1/" title="сравнение переводов, параллельные ссылки">1</a></sup> Shoh va Xomon malika Ester bilan yeb–ichish uchun unikiga kelishdi.</div>
  <div id="2"><sup><a href="https://www.kitobook.com/compare/book/17/07/2/" title="сравнение переводов, параллельные ссылки">2</a></sup> Ular ikkinchi kuni ham sharobxo‘rlik qilishayotganda, shoh Esterga yana aytdi: — Qanday istaging bor, malika Ester? Istaging qondiriladi. Qanday iltimosing bor, malikam? Yarim shohlikni so‘rasang ham, beriladi.</div>
  <div id="3"><sup><a href="https://www.kitobook.com/compare/book/17/07/3/" title="сравнение переводов, параллельные ссылки">3</a></sup> Shundan keyin malika Ester gapirdi: — Shoh hazratlari! Agar o‘zlari mendan mamnun bo‘lsalar, agar shohim ma’qul ko‘rsalar, istagim shuki, jonimni saqlab qolsinlar, tilagim shuki, mening xalqim joniga rahm qilsinlar!</div>
  <div id="4"><sup><a href="https://www.kitobook.com/compare/book/17/07/4/" title="сравнение переводов, параллельные ссылки">4</a></sup> Men va mening xalqim yer yuzidan yo‘q qilinish uchun, o‘ldirilish va qirilish uchun sotilganmiz. Agar biz qul va cho‘ri qilib sotilganimizda edi, ovozimni chiqarmasdim. O‘sha dushmanning qilmishi uchun shohimizni bezovta qilish arzimas ish bo‘lardi.</div>
  <div id="5"><sup><a href="https://www.kitobook.com/compare/book/17/07/5/" title="сравнение переводов, параллельные ссылки">5</a></sup> Shoh Axashverash malika Esterdan: — Kim u? Qani o‘sha odam? Kim shunday qilishga jur’at etdi? — deya so‘radi.</div>
  <div id="6"><sup><a href="https://www.kitobook.com/compare/book/17/07/6/" title="сравнение переводов, параллельные ссылки">6</a></sup> — Zararkunanda, g‘anim, yovuz Xomon! — dedi Ester. Shu zahoti Xomon shoh bilan malika qarshisida vahimaga tushdi.</div>
  <div id="7"><sup><a href="https://www.kitobook.com/compare/book/17/07/7/" title="сравнение переводов, параллельные ссылки">7</a></sup> Shoh g‘azab bilan dasturxondan turdi–yu saroy bog‘iga qarab ketdi. Xomon esa malika Esterdan “Jonimni qutqargin”, deb yolvorish uchun qoldi, chunki shohdan o‘ziga nisbatan yovuz qismat tayin etilganini u ko‘rib turardi.</div>
  <div id="8"><sup><a href="https://www.kitobook.com/compare/book/17/07/8/" title="сравнение переводов, параллельные ссылки">8</a></sup> Shoh bog‘dan saroyning ziyofat bo‘layotgan xonasiga qaytganda, Xomon Ester yonboshlab o‘tiradigan o‘rindiqqa mahkam yopishib yotgan edi. Shoh bu ahvolni ko‘rdiyu: — Oh–ho, men uyda ekanimda malikaning nomusiga tegmoqchi bo‘ldingmi? — deb baqirdi. Shoh gapini tugatar–tugatmas, Xomonning yuzini yopdilar.</div>
  <div id="9"><sup><a href="https://www.kitobook.com/compare/book/17/07/9/" title="сравнение переводов, параллельные ссылки">9</a></sup> Shohning mulozimlaridan biri Xarbona aytib qoldi: — Ha, aytganday, Xomon uyining oldiga ellik tirsakli dor tayyorlab qo‘ygan. Bu dorga Mordaxayni osmoqchi. Mordaxay esa shohimizni ogohlantirib uning hayotini saqlab qolgan. — O‘sha dorga Xomonning o‘zini osinglar! — deb farmon berdi shoh.</div>
  <div id="10"><sup><a href="https://www.kitobook.com/compare/book/17/07/10/" title="сравнение переводов, параллельные ссылки">10</a></sup> Mordaxay uchun tayyorlab qo‘yilgan dorga Xomonning o‘zini osdilar. Shundan so‘nggina shohning g‘azabi bosildi.</div>
</div>