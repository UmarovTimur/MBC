<div itemprop="articleBody" class="text">
  <div id="1"><sup><a href="https://www.kitobook.com/compare/book/17/06/1/" title="сравнение переводов, параллельные ссылки">1</a></sup> Shu kecha shohning uyqusi qochdi. Shoh: — “Kundalik xotiralar kitobi”ni olib kelinglar! — deb buyurdi. Kitobni unga o‘qib berishdi.</div>
  <div id="2"><sup><a href="https://www.kitobook.com/compare/book/17/06/2/" title="сравнение переводов, параллельные ссылки">2</a></sup> Xotira kitobidagi shoh Axashverashning darvozabonlari Bixtan va Tarash shohning joniga qasd qilishni rejalashtirganlari, buni Mordaxay bilib qolib shohga yetkazgani to‘g‘risida yozilgan voqeaga yetib kelishdi.</div>
  <div id="3"><sup><a href="https://www.kitobook.com/compare/book/17/06/3/" title="сравнение переводов, параллельные ссылки">3</a></sup> Shunda shoh: — Bu xizmati uchun Mordaxay nima bilan taqdirlangan? Unga hurmat ko‘rsatilganmi? — deb so‘radi. — U hech narsa bilan taqdirlanmagan, — deb javob berishdi shohning a’yonlari.</div>
  <div id="4"><sup><a href="https://www.kitobook.com/compare/book/17/06/4/" title="сравнение переводов, параллельные ссылки">4</a></sup> — Hovlida kim bor? — so‘radi shoh. Shu paytda Xomon shoh saroyining tashqi hovlisiga kelgan va Mordaxay uchun tayyorlatib qo‘ygan dorga uni ostirish to‘g‘risida shoh bilan maslahatlashmoqchi bo‘lib turgan edi.</div>
  <div id="5"><sup><a href="https://www.kitobook.com/compare/book/17/06/5/" title="сравнение переводов, параллельные ссылки">5</a></sup> Shohning a’yonlari: — Hovlida Xomon turibdi, — deb javob berishdi. — Bu yoqqa kirsin! — deb buyurdi shoh.</div>
  <div id="6"><sup><a href="https://www.kitobook.com/compare/book/17/06/6/" title="сравнение переводов, параллельные ссылки">6</a></sup> Xomon kirgach, shoh undan so‘radi: — Shoh taqdirlamoqchi bo‘lgan odamga qanday hurmat ko‘rsatsa bo‘ladi? Xomon o‘z ko‘nglida: “Shoh mendan boshqa kimga ham izzat–hurmat ko‘rsatishni istardi”, deb o‘yladi</div>
  <div id="7"><sup><a href="https://www.kitobook.com/compare/book/17/06/7/" title="сравнение переводов, параллельные ссылки">7</a></sup> va shohga aytdi: — Shohimiz hurmat ko‘rsatib, taqdirlamoqchi bo‘lgan odam uchun</div>
  <div id="8"><sup><a href="https://www.kitobook.com/compare/book/17/06/8/" title="сравнение переводов, параллельные ссылки">8</a></sup> o‘zlari kiygan shohona liboslarni, shohimiz mingan, usti shohona zeb– ziynatlar bilan bezatilgan otni olib kelishsin.</div>
  <div id="9"><sup><a href="https://www.kitobook.com/compare/book/17/06/9/" title="сравнение переводов, параллельные ссылки">9</a></sup> Shohning eng yaqin beklaridan biri qo‘liga liboslarni va otni berishsin. Shoh hurmat ko‘rsatib, taqdirlamoqchi bo‘lgan o‘sha odam kiyintirilgandan keyin, otga mindirilsin–da, shahar maydoniga olib chiqilsin. Uning oldida yurib “Shoh taqdirlamoqchi bo‘lgan odam mana shunday hurmatga sazovor bo‘ladi!” deb jar solinsin.</div>
  <div id="10"><sup><a href="https://www.kitobook.com/compare/book/17/06/10/" title="сравнение переводов, параллельные ссылки">10</a></sup> Shoh Xomonga buyurdi: — Hoziroq, o‘zing aytganingday, liboslarni va otni olgin–da, saroy darvozasida turgan yahudiy Mordaxayga shunday qil. Aytganlaringdan birortasi ham qolib ketmasin</div>
  <div id="11"><sup><a href="https://www.kitobook.com/compare/book/17/06/11/" title="сравнение переводов, параллельные ссылки">11</a></sup> Xomon liboslarni va otni olib, Mordaxayni kiyintirdi. So‘ng uni otga mindirib, shahar maydoniga olib chiqdi va uning oldida yurib: “Shoh taqdirlamoqchi bo‘lgan odam mana shunday hurmatga sazovor bo‘ladi!” deb jar soldi.</div>
  <div id="12"><sup><a href="https://www.kitobook.com/compare/book/17/06/12/" title="сравнение переводов, параллельные ссылки">12</a></sup> Mordaxay saroy darvozasiga qaytib keldi. Xomon esa sharmanda bo‘lganidan yuzini berkitib jadal uyiga yo‘l oldi.</div>
  <div id="13"><sup><a href="https://www.kitobook.com/compare/book/17/06/13/" title="сравнение переводов, параллельные ссылки">13</a></sup> Xomon xotini Zareshga va barcha do‘stlariga yuz bergan voqeani aytib berdi. Do‘stlari va xotini Zaresh shunday deyishdi: — Mordaxay tufayli sen pastga ketding. Agar u yahudiylardan bo‘lsa, unga bas kela olmaysan. Aksincha, martabang, shubhasiz, pastlashadi.</div>
  <div id="14"><sup><a href="https://www.kitobook.com/compare/book/17/06/14/" title="сравнение переводов, параллельные ссылки">14</a></sup> Ular gaplashib turganlarida, shohning mulozimlari kelib, Xomonni Ester tayyorlagan ziyofatga apil–tapil olib ketdilar.</div>
</div>