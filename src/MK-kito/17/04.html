<div itemprop="articleBody" class="text">
  <div id="1"><sup><a href="https://www.kitobook.com/compare/book/17/04/1/" title="сравнение переводов, параллельные ссылки">1</a></sup> Mordaxay yuz bergan voqeadan xabardor bo‘lgach, kiyimlarini yirtdi, qanorga o‘ranib, ustiga kul sochdi. Keyin qattiq alamli faryod ko‘tarib, shahar bo‘ylab yurdi.</div>
  <div id="2"><sup><a href="https://www.kitobook.com/compare/book/17/04/2/" title="сравнение переводов, параллельные ссылки">2</a></sup> O‘sha holatda saroy darvozasiga bordi, lekin qanor kiyib saroy darvozasidan ichkariga kirish mumkin emasdi.</div>
  <div id="3"><sup><a href="https://www.kitobook.com/compare/book/17/04/3/" title="сравнение переводов, параллельные ссылки">3</a></sup> Shuningdek, har bir viloyatda — shohning amru farmoni yetib borgan joylarda yahudiylar chuqur qayg‘uga botdilar, ro‘za tutib, yig‘lab nola qildilar. Ko‘pchilik qanorga o‘ranib va kulga belanib yotdi.</div>
  <div id="4"><sup><a href="https://www.kitobook.com/compare/book/17/04/4/" title="сравнение переводов, параллельные ссылки">4</a></sup> Esterning kanizlari va xizmatkorlari kelib, bu haqda xabar berishganda, malika qattiq tashvishga tushdi. “Mordaxay ustidagi qanorni yechib, mana bu kiyimlarni kiyib olsin”, deb malika kiyim berib yuborgan edi, Mordaxay olmadi.</div>
  <div id="5"><sup><a href="https://www.kitobook.com/compare/book/17/04/5/" title="сравнение переводов, параллельные ссылки">5</a></sup> Esterning xizmatiga tayinlangan Xatax ismli shohning mulozimi bor edi. Ester Xataxni chaqirib, unga: “Bu nimasi, Mordaxay nimaga bunday qilyapti ekan, bilib kel–chi”, deb buyurdi.</div>
  <div id="6"><sup><a href="https://www.kitobook.com/compare/book/17/04/6/" title="сравнение переводов, параллельные ссылки">6</a></sup> Xatax shoh saroyi darvozasi oldidagi shahar maydoniga — Mordaxayning yoniga ketdi.</div>
  <div id="7"><sup><a href="https://www.kitobook.com/compare/book/17/04/7/" title="сравнение переводов, параллельные ссылки">7</a></sup> Mordaxay o‘zining boshiga tushgan hamma kulfatni, Xomon yahudiylarga qirg‘in keltirish uchun shoh xazinasiga qancha miqdorda kumush berishga va’da qilganini Xataxga aytib berdi.</div>
  <div id="8"><sup><a href="https://www.kitobook.com/compare/book/17/04/8/" title="сравнение переводов, параллельные ссылки">8</a></sup> Keyin Mordaxay Xataxga yahudiylarni qirish to‘g‘risida Shushanda e’lon qilingan farmondan bir nusxasini berib: “Esterga buni ko‘rsat, u hamma narsani tushunib olsin”, dedi. “Ester shoh huzuriga kirib, o‘z xalqiga rahm etishini iltijo qilib so‘rasin”, deb tayinladi.</div>
  <div id="9"><sup><a href="https://www.kitobook.com/compare/book/17/04/9/" title="сравнение переводов, параллельные ссылки">9</a></sup> Xatax qaytib kelib, Mordaxayning gaplarini Esterga aytib berdi.</div>
  <div id="10"><sup><a href="https://www.kitobook.com/compare/book/17/04/10/" title="сравнение переводов, параллельные ссылки">10</a></sup> Ester “Mordaxayga shu gaplarni yetkaz”, deb Xataxni yana jo‘natdi:</div>
  <div id="11"><sup><a href="https://www.kitobook.com/compare/book/17/04/11/" title="сравнение переводов, параллельные ссылки">11</a></sup> “Shoh saroyida hamma xizmat qilayotganlar va shohning qo‘li ostidagi viloyatlar xalqi shuni biladilarki, kimki ichki hovliga — shoh huzuriga chaqirilmasdan kirsa, erkakmi, ayolmi, baribir, hukm bitta — uni o‘lim kutadi. Shoh saltanatning oltin hassasini kimga tomon uzatsagina, o‘sha tirik qoladi. Lekin o‘ttiz kundan buyon shoh meni chaqirgani yo‘q.”</div>
  <div id="12"><sup><a href="https://www.kitobook.com/compare/book/17/04/12/" title="сравнение переводов, параллельные ссылки">12</a></sup> Esterning bu gaplarini Mordaxayga aytishgach,</div>
  <div id="13"><sup><a href="https://www.kitobook.com/compare/book/17/04/13/" title="сравнение переводов, параллельные ссылки">13</a></sup> u Esterga shu javobni yetkazishni so‘radi: “Saroyda yashaganim uchun yahudiylardan yolg‘iz o‘zim omon qolaman deb o‘ylamagin.</div>
  <div id="14"><sup><a href="https://www.kitobook.com/compare/book/17/04/14/" title="сравнение переводов, параллельные ссылки">14</a></sup> Agar shu damlarda sen sukut saqlasang, yahudiylarga boshqa joydan najot keladi, ular ozod bo‘ladilar. Sen va otang xonadoni esa halok bo‘lasizlar. Kim bilsin, balki shunaqa kunlar uchun sen malikalik martabasiga erishgandirsan.”</div>
  <div id="15"><sup><a href="https://www.kitobook.com/compare/book/17/04/15/" title="сравнение переводов, параллельные ссылки">15</a></sup> Ester ham Mordaxayga quyidagicha javob jo‘natdi:</div>
  <div id="16"><sup><a href="https://www.kitobook.com/compare/book/17/04/16/" title="сравнение переводов, параллельные ссылки">16</a></sup> “Boring, Shushandagi hamma yahudiylarni to‘plab, men uchun ro‘za tutinglar. Uch kechayu, uch kunduz hech narsa yemanglar ham, ichmanglar ham. Men ham kanizaklarim bilan ro‘za tutaman, so‘ngra qonunga xilof bo‘lsa ham, shoh huzuriga boraman. Mayli, o‘lsam, o‘lay.”</div>
  <div id="17"><sup><a href="https://www.kitobook.com/compare/book/17/04/17/" title="сравнение переводов, параллельные ссылки">17</a></sup> Mordaxay ketdi va Ester nima buyurgan bo‘lsa, hammasini qildi.</div>
</div>