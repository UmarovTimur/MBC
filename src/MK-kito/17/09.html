<div itemprop="articleBody" class="text">
  <div id="1"><sup><a href="https://www.kitobook.com/compare/book/17/09/1/" title="сравнение переводов, параллельные ссылки">1</a></sup> Shohning amru farmoni ijro qilinadigan o‘n ikkinchi oy — Adar oyining o‘n uchinchi kuni keldi. Bu kunni yahudiylarning g‘animlari, ularning ustidan hukmronlikni egallaymiz, deb umid bilan kutgan edilar. Ammo aksincha bo‘lib chiqdi: yahudiylar o‘z g‘animlari ustidan hukmronlikni o‘rnatdilar.</div>
  <div id="2"><sup><a href="https://www.kitobook.com/compare/book/17/09/2/" title="сравнение переводов, параллельные ссылки">2</a></sup> Yahudiylar yovuz kimsalarga qarshi kurashish uchun shoh Axashverashga qarashli hamma viloyatlardagi o‘zlari yashaydigan shaharlarda bir joyga yig‘ildilar. Hech kim yahudiylarga dosh bera olmadi, chunki yahudiylardan qo‘rquv tuyg‘usi hamma xalqlarni qamrab olgan edi.</div>
  <div id="3"><sup><a href="https://www.kitobook.com/compare/book/17/09/3/" title="сравнение переводов, параллельные ссылки">3</a></sup> Viloyatlardagi hamma beklar, noiblar, hokimlar va shohning a’yonlari Mordaxaydan qo‘rqqanlari uchun yahudiylarni qo‘llab–quvvatladilar.</div>
  <div id="4"><sup><a href="https://www.kitobook.com/compare/book/17/09/4/" title="сравнение переводов, параллельные ссылки">4</a></sup> Mordaxay saroyning yuksak martabali odami bo‘lib, u tobora o‘sib borar, uning shuhrati butun viloyatlarga yoyilardi.</div>
  <div id="5"><sup><a href="https://www.kitobook.com/compare/book/17/09/5/" title="сравнение переводов, параллельные ссылки">5</a></sup> Yahudiylar jamiki dushmanlarini qilichdan o‘tkazib, o‘ldirib, qirib tashladilar. G‘animlariga nisbatan istaganini qildilar.</div>
  <div id="6"><sup><a href="https://www.kitobook.com/compare/book/17/09/6/" title="сравнение переводов, параллельные ссылки">6</a></sup> Jumladan, yahudiylar Shushan qal’asida besh yuz kishini qirib tashladilar.</div>
  <div id="7"><sup><a href="https://www.kitobook.com/compare/book/17/09/7/" title="сравнение переводов, параллельные ссылки">7</a></sup> Yana yahudiylar o‘zlarining dushmani Xamadoto o‘g‘li Xomonning o‘nta o‘g‘lini — Parshandata, Dalfon, Aspata,</div>
  <div id="8"><sup><a href="https://www.kitobook.com/compare/book/17/09/8/" title="сравнение переводов, параллельные ссылки">8</a></sup> Po‘rata, Odaliyo, Oridato,</div>
  <div id="9"><sup><a href="https://www.kitobook.com/compare/book/17/09/9/" title="сравнение переводов, параллельные ссылки">9</a></sup> Parmashto, Orisay, Oriday va Vayzotoni o‘ldirdilar.</div>
  <div id="10"><sup><a href="https://www.kitobook.com/compare/book/17/09/10/" title="сравнение переводов, параллельные ссылки">10</a></sup> Ammo mol–mulkiga qo‘l tekkizmadilar.</div>
  <div id="11"><sup><a href="https://www.kitobook.com/compare/book/17/09/11/" title="сравнение переводов, параллельные ссылки">11</a></sup> O‘sha kuni Shushan qal’asida o‘ldirilganlarning hisobini shohga ma’lum qildilar.</div>
  <div id="12"><sup><a href="https://www.kitobook.com/compare/book/17/09/12/" title="сравнение переводов, параллельные ссылки">12</a></sup> Shoh esa malika Esterga aytdi: — Yahudiylar Shushan qal’asida Xomonning o‘nta o‘g‘lini va yana besh yuz kishini qirib, yo‘q qildilar. Kim bilsin, boshqa viloyatlarimda ular nima qildilar ekan? Istaging nima? Ayt, qondirayin. Yana qanday tilaging bor? Bajo qilayin.</div>
  <div id="13"><sup><a href="https://www.kitobook.com/compare/book/17/09/13/" title="сравнение переводов, параллельные ссылки">13</a></sup> — Agar shohimizga ma’qul bo‘lsa, Shushandagi yahudiylar ertaga ham bugungi farmoningizni ijro etsinlar, — dedi Ester. — Xomonning o‘nta o‘g‘lining jasadlari ham dorga osilsin.</div>
  <div id="14"><sup><a href="https://www.kitobook.com/compare/book/17/09/14/" title="сравнение переводов, параллельные ссылки">14</a></sup> Shoh ushbu istakni bajarishni buyurdi. Shushanda farmon chiqarildi. Xomonning o‘nta o‘g‘lining jasadi ham dorga osildi.</div>
  <div id="15"><sup><a href="https://www.kitobook.com/compare/book/17/09/15/" title="сравнение переводов, параллельные ссылки">15</a></sup> Adar oyining o‘n to‘rtinchi kuni Shushandagi yahudiylar yana to‘planib, qal’ada dushmanlardan uch yuztasini o‘ldirdilar. Lekin mol–mulkiga qo‘l tekkizmadilar.</div>
  <div id="16"><sup><a href="https://www.kitobook.com/compare/book/17/09/16/" title="сравнение переводов, параллельные ссылки">16</a></sup> Shohlikning turli viloyatlarida yashaydigan boshqa yahudiylar ham jonini saqlash va dushmanlaridan qutulish uchun bir joyga to‘plandilar. Dushmanlaridan yetmish besh ming kishini o‘ldirdilar, lekin mol–mulkiga qo‘l tekkizmadilar.</div>
  <div id="17"><sup><a href="https://www.kitobook.com/compare/book/17/09/17/" title="сравнение переводов, параллельные ссылки">17</a></sup> Bularning hammasi Adar oyining o‘n uchinchi kuni yuz berdi. Yahudiylar o‘n to‘rtinchi kuni tinchib, bu kunni bayram qildilar.</div>
  <div id="18"><sup><a href="https://www.kitobook.com/compare/book/17/09/18/" title="сравнение переводов, параллельные ссылки">18</a></sup> Shushandagi yahudiylar ham o‘zlarini qutqarish uchun o‘n uchinchi va o‘n to‘rtinchi kunlari yig‘ildilar. O‘n beshinchi kuni esa tinchib, bu kunni bayram qildilar.</div>
  <div id="19"><sup><a href="https://www.kitobook.com/compare/book/17/09/19/" title="сравнение переводов, параллельные ссылки">19</a></sup> Shuning uchun qishloq ahli Adar oyining o‘n to‘rtinchi kunini bayram sifatida nishonlab ziyofat uyushtiradilar va bir– birlariga taom ulashadilar.</div>
  <div id="20"><sup><a href="https://www.kitobook.com/compare/book/17/09/20/" title="сравнение переводов, параллельные ссылки">20</a></sup> Mordaxay bu voqealarni yozib qo‘ydi. So‘ngra shoh Axashverash qo‘li ostidagi uzoq– yaqindagi hamma yurtlarda yashayotgan yahudiylarga maktublar yubordi.</div>
  <div id="21"><sup><a href="https://www.kitobook.com/compare/book/17/09/21/" title="сравнение переводов, параллельные ссылки">21</a></sup> Maktubda har yili Adar oyining o‘n to‘rtinchi va o‘n beshinchi kunlarini nishonlash lozimligi ta’kidlangan edi.</div>
  <div id="22"><sup><a href="https://www.kitobook.com/compare/book/17/09/22/" title="сравнение переводов, параллельные ссылки">22</a></sup> Chunki bu kunlar — yahudiylar o‘z dushmanlaridan qutulgan kunlardir. O‘sha oy — g‘am — xursandchilikka, motam — bayramga aylangan oydir. Mordaxay: “Shu kunlari ziyofat berib, xursandchilik qilinsin, taomlar ulashilsin, kambag‘allarga hadyalar in’om qilinsin”, deb buyurgan edi.</div>
  <div id="23"><sup><a href="https://www.kitobook.com/compare/book/17/09/23/" title="сравнение переводов, параллельные ссылки">23</a></sup> Shunday qilib, yahudiylar Mordaxayning buyrug‘ini qabul etdilar va boshlagan bayramlarini davom ettirdilar.</div>
  <div id="24"><sup><a href="https://www.kitobook.com/compare/book/17/09/24/" title="сравнение переводов, параллельные ссылки">24</a></sup> Darvoqe, butun yahudiylarning dushmani O‘gax naslidan bo‘lgan Xamadoto o‘g‘li Xomon fitna qo‘zg‘ab yahudiylarni ezib, yo‘q qilish uchun pur — qur’a tashlagandi.</div>
  <div id="25"><sup><a href="https://www.kitobook.com/compare/book/17/09/25/" title="сравнение переводов, параллельные ссылки">25</a></sup> Lekin Ester shohning huzuriga kirganda, shoh yangi maktub orqali farmon bergandi: Xomon yahudiylarga qarshi yovuz reja o‘ylab qo‘ygan, lekin rejasi o‘zining boshiga yetib, Xomon va uning o‘g‘illari dorga osilgandi.</div>
  <div id="26"><sup><a href="https://www.kitobook.com/compare/book/17/09/26/" title="сравнение переводов, параллельные ссылки">26</a></sup> Shuning uchun bu bayramga Purim deb nom berilgandi. Bu nom “pur” so‘zidan olingan. Shunday qilib, yahudiylar Mordaxayning maktubida yozilganlardan, ko‘rgan– kechirganlaridan va boshlariga tushgan ko‘rgiliklardan keyin,</div>
  <div id="27"><sup><a href="https://www.kitobook.com/compare/book/17/09/27/" title="сравнение переводов, параллельные ссылки">27</a></sup> o‘zlari, bolalari va barcha qabiladoshlari o‘sha ikki kunni belgilangan vaqtda, yozilganiday, har yili doimiy ravishda bayram qilishga qaror qilgandilar.</div>
  <div id="28"><sup><a href="https://www.kitobook.com/compare/book/17/09/28/" title="сравнение переводов, параллельные ссылки">28</a></sup> “Bu kunlar avlodlar osha hamma oilada, viloyatlarda, har bir shaharda unutilmasdan, bayram qilinsin, Purim kunlarini yahudiylar o‘tkazib yubormasin, bu kunlar avlodlar osha davom etib xotirlansin”, deb qaror chiqardilar.</div>
  <div id="29"><sup><a href="https://www.kitobook.com/compare/book/17/09/29/" title="сравнение переводов, параллельные ссылки">29</a></sup> Abuhayil qizi malika Ester, yahudiy Mordaxay bilan birga, o‘z huquqi bo‘yicha, Purim to‘g‘risida o‘sha yangi maktubni yozib tasdiqladi.</div>
  <div id="30"><sup><a href="https://www.kitobook.com/compare/book/17/09/30/" title="сравнение переводов, параллельные ссылки">30</a></sup> Mordaxay Axashverashning hukmronligi ostidagi yuz yigirma yettita viloyatda yashaydigan hamma yahudiylarga tinchlik–omonlik tilangan o‘sha maktublarni yubordi.</div>
  <div id="31"><sup><a href="https://www.kitobook.com/compare/book/17/09/31/" title="сравнение переводов, параллельные ссылки">31</a></sup> Maktubda malika Ester bilan Mordaxay ilgari buyurganlariday, Purim kunlarini belgilangan sanada nishonlashga qat’iy rioya qilishlari aytilgan edi. Bu bayramlarga yahudiylar, o‘zlari va bolalari ro‘za tutishga va motam odatlariga amal qilganlari singari, rioya qilishlari ta’kidlangan edi.</div>
  <div id="32"><sup><a href="https://www.kitobook.com/compare/book/17/09/32/" title="сравнение переводов, параллельные ссылки">32</a></sup> Shunday qilib, Purimga oid qoidalar, Esterning buyrug‘iga ko‘ra, tasdiqlandi va kitobga yozib qo‘yildi.</div>
</div>