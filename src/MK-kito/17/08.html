<div itemprop="articleBody" class="text">
  <div id="1"><sup><a href="https://www.kitobook.com/compare/book/17/08/1/" title="сравнение переводов, параллельные ссылки">1</a></sup> O‘sha kuni shoh Axashverashyahudiylar dushmani Xomonning mol–mulkini malika Esterga in’om qildi. Mordaxay shoh huzuriga kirib chiqadigan bo‘ldi. Chunki malika Mordaxayning o‘ziga qarindosh ekanini aytgan edi.</div>
  <div id="2"><sup><a href="https://www.kitobook.com/compare/book/17/08/2/" title="сравнение переводов, параллельные ссылки">2</a></sup> Shoh Xomondan qaytarib olgan muhr uzugini barmog‘idan chiqarib Mordaxayga berdi. Ester esa Mordaxayni Xomonning mol–mulki ustidan boshqaruvchi qilib tayinladi.</div>
  <div id="3"><sup><a href="https://www.kitobook.com/compare/book/17/08/3/" title="сравнение переводов, параллельные ссылки">3</a></sup> Ester shoh bilan yana gaplashdi. Shohning oyog‘iga yiqilib “O‘gax naslidan bo‘lgan Xomonning yahudiylarga qarshi o‘ylagan xusumatini va rejasini daf qiling”, deb yig‘lab yolvordi.</div>
  <div id="4"><sup><a href="https://www.kitobook.com/compare/book/17/08/4/" title="сравнение переводов, параллельные ссылки">4</a></sup> Shoh saltanatning oltin hassasini Esterga tomon uzatgan edi, Ester o‘rnidan turib, shohning qarshisiga keldi</div>
  <div id="5"><sup><a href="https://www.kitobook.com/compare/book/17/08/5/" title="сравнение переводов, параллельные ссылки">5</a></sup> va aytdi: — Agar shohimiz ma’qul ko‘rib, mendan mamnun bo‘lsalar, bu ishni o‘rinli deb bilsalar, o‘zlariga yoqqan bo‘lsam, O‘gax naslidan Xamadoto o‘g‘li Xomonning shohlik hududidagi hamma yahudiylarni qirib tashlash to‘g‘risida qasddan yozgan maktubini qaytarish uchun maktub yozilsin.</div>
  <div id="6"><sup><a href="https://www.kitobook.com/compare/book/17/08/6/" title="сравнение переводов, параллельные ссылки">6</a></sup> Axir, xalqimning boshiga tushadigan kulfatni tomosha qilib chidab tura olamanmi?! Qabiladoshlarim o‘ldirilayotganda, guvoh bo‘lib tura olamanmi?!</div>
  <div id="7"><sup><a href="https://www.kitobook.com/compare/book/17/08/7/" title="сравнение переводов, параллельные ссылки">7</a></sup> Shunda shoh Axashverash malika Esterga va yahudiy Mordaxayga aytdi: — Xomonning mol–mulkini Esterga berdim. Xomon esa yahudiylarni qirib tashlamoqchi bo‘lgani uchun, uni dorga ostirdim.</div>
  <div id="8"><sup><a href="https://www.kitobook.com/compare/book/17/08/8/" title="сравнение переводов, параллельные ссылки">8</a></sup> Endi shoh nomidan yahudiylar to‘g‘risidagi maktubni o‘zlaringizga ma’qul keladigan tarzda yozib, shohning uzugi bilan muhrlanglar. Shoh nomidan yozilib, shohning uzugi bilan muhrlangan maktubni hech kim o‘zgartirishi mumkin emas.</div>
  <div id="9"><sup><a href="https://www.kitobook.com/compare/book/17/08/9/" title="сравнение переводов, параллельные ссылки">9</a></sup> Shundan so‘ng uchinchi oyda — Shavon oyining yigirma uchinchi kuni shohning mirzalari chaqirildi. Hindistondan Habashistongacha bo‘lgan bir yuz yigirma yetti viloyatdagi yahudiylarga, noiblarga, hokimlarga, viloyatlarning beklariga xuddi Mordaxay buyurganiday maktub yozildi. Maktub har bir viloyat xalqining yozuvi va tilida, yahudiylarga ham o‘zlarining yozuvida va tilida yozildi.</div>
  <div id="10"><sup><a href="https://www.kitobook.com/compare/book/17/08/10/" title="сравнение переводов, параллельные ссылки">10</a></sup> Mordaxay shoh Axashverash nomidan maktubni yozdirgach, shohning uzugi bilan muhrladi va shohning yilqisidagi uchqur otlarga choparlarni o‘tqazib jo‘natdi.</div>
  <div id="11"><sup><a href="https://www.kitobook.com/compare/book/17/08/11/" title="сравнение переводов, параллельные ссылки">11</a></sup> Shoh maktubda yahudiylarga hamma shaharlarda to‘planib, o‘zlarini himoya qilishlariga huquq berdi. Bundan tashqari, hujum qiladigan har qanday dushman xalqning yoki yurtning qurolli kuchlarini, bolalarini va ayollarini yo‘q qilishga, o‘ldirishga, mol–mulkini talon–taroj qilishga, qirishga ijozat berdi.</div>
  <div id="12"><sup><a href="https://www.kitobook.com/compare/book/17/08/12/" title="сравнение переводов, параллельные ссылки">12</a></sup> Shoh Axashverashning qo‘l ostidagi hamma yurtlarda bir kun — o‘n ikkinchi oyning, ya’ni Adar oyining o‘n uchinchi kuni uchun ijozat berilgandi.</div>
  <div id="13"><sup><a href="https://www.kitobook.com/compare/book/17/08/13/" title="сравнение переводов, параллельные ссылки">13</a></sup> Ushbu farmon matni har bir viloyatga, barcha xalqlarga qonun o‘rnida e’lon qilindi. Shunday qilib, yahudiylar o‘sha kuni o‘z dushmanlaridan qasos olishga tayyor turishlari kerak edi.</div>
  <div id="14"><sup><a href="https://www.kitobook.com/compare/book/17/08/14/" title="сравнение переводов, параллельные ссылки">14</a></sup> Choparlar shohning uchqur otlariga mindilaru uning farmoniga ko‘ra, to‘rt tomonga yelib ketdilar. Shushandagi qal’ada ham farmon e’lon qilindi.</div>
  <div id="15"><sup><a href="https://www.kitobook.com/compare/book/17/08/15/" title="сравнение переводов, параллельные ссылки">15</a></sup> Mordaxay ko‘k va oq rangli shohona liboslarga burkanib, katta oltin tojni kiyib, safsar rangli zig‘ir ridoga o‘ranib, shoh huzuridan chiqdi. Shushanda xursandchilik, shodu xurramlik hukm surardi.</div>
  <div id="16"><sup><a href="https://www.kitobook.com/compare/book/17/08/16/" title="сравнение переводов, параллельные ссылки">16</a></sup> Bundan yahudiylarning qalbi umidga to‘ldi, shodu xurram, vaqti chog‘ bo‘ldi, ular uchun sharafli kunlar boshlangan edi.</div>
  <div id="17"><sup><a href="https://www.kitobook.com/compare/book/17/08/17/" title="сравнение переводов, параллельные ссылки">17</a></sup> Hamma viloyatlarda, har bir shaharda, shohning amru farmoni yetib borgan har qanday joyda yahudiylar shodu xurram bo‘lib, o‘ynab–kuldilar, ziyofatlar uyushtirdilar, bayram qildilar. Shohlikdagi ko‘p xalqlar yahudiy bo‘ldi, chunki hammani yahudiylardan qo‘rquv tuyg‘usi qamrab olgan edi.</div>
</div>