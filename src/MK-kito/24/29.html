<div itemprop="articleBody" class="text">
  <div id="1"><sup><a href="https://www.kitobook.com/compare/book/24/29/1/" title="сравнение переводов, параллельные ссылки">1</a></sup> Yeremiyo payg‘ambar Bobilda asirlarning orasida omon qolgan oqsoqollarga, ruhoniylarga, payg‘ambarlarga va asirlikda yurgan butun xalqqa Quddusdan bir maktub yo‘lladi. Bu asirlarni shoh Navuxadnazar Quddusdan Bobilga surgun qilgan edi.</div>
  <div id="2"><sup><a href="https://www.kitobook.com/compare/book/24/29/2/" title="сравнение переводов, параллельные ссылки">2</a></sup> Shoh Yohayixin, ona malika, a’yonlar, Yahudo va Quddus yo‘lboshchilari, hunarmandlaru temirchilar Quddusdan surgun qilingandan keyin bu maktub yozildi.</div>
  <div id="3"><sup><a href="https://www.kitobook.com/compare/book/24/29/3/" title="сравнение переводов, параллельные ссылки">3</a></sup> Yeremiyo maktubini Shofon o‘g‘li Elasax va Xilqiyo o‘g‘li Gamariyo orqali jo‘natdi. Yahudo shohi Zidqiyo bu odamlarni Bobil shohi Navuxadnazar huzuriga yuborgandi. Maktub quyidagi mazmunda edi:</div>
  <div id="4"><sup><a href="https://www.kitobook.com/compare/book/24/29/4/" title="сравнение переводов, параллельные ссылки">4</a></sup> “Isroil Xudosi — Sarvari Olam Quddusdan Bobilga surgun qilgan barcha odamlarga shunday demoqda:</div>
  <div id="5"><sup><a href="https://www.kitobook.com/compare/book/24/29/5/" title="сравнение переводов, параллельные ссылки">5</a></sup> O‘zlaringizga yashash uchun uylar quringlar, bog‘–rog‘lar yaratinglar, mevalaridan tanovul qilinglar.</div>
  <div id="6"><sup><a href="https://www.kitobook.com/compare/book/24/29/6/" title="сравнение переводов, параллельные ссылки">6</a></sup> Uylaninglar, o‘g‘il–qizlar ko‘ringlar, o‘g‘illaringizga qizlar olib beringlar. Qizlaringizni turmushga beringlar, ular ham uvali–juvali bo‘lishsin. O‘sha yerda ko‘payinglar, soningiz kamaymasin.</div>
  <div id="7"><sup><a href="https://www.kitobook.com/compare/book/24/29/7/" title="сравнение переводов, параллельные ссылки">7</a></sup> Men sizlarni surgun qilgan o‘sha shaharning tinch va farovon hayoti uchun mehnat qilinglar. O‘sha shahar uchun Menga ibodat qilinglar. Shahar tinch bo‘lsa, sizlar ham tinch bo‘lasizlar.”</div>
  <div id="8"><sup><a href="https://www.kitobook.com/compare/book/24/29/8/" title="сравнение переводов, параллельные ссылки">8</a></sup> Isroil xalqining Xudosi — Sarvari Olam shunday demoqda: “Orangizdagi payg‘ambarlar bilan folbinlar sizlarni laqillatishmasin. Ular ko‘rgan tushlarini aytganlarida quloq solmang,</div>
  <div id="9"><sup><a href="https://www.kitobook.com/compare/book/24/29/9/" title="сравнение переводов, параллельные ссылки">9</a></sup> ular Mening nomim bilan bashorat qilib aytayotgan hamma gaplari yolg‘ondir. Ularni Men oldingizga yubormaganman.” Egamizning kalomi shudir.</div>
  <div id="10"><sup><a href="https://www.kitobook.com/compare/book/24/29/10/" title="сравнение переводов, параллельные ссылки">10</a></sup> Egamiz shunday demoqda: “Bobil hukmronligiga yetmish yil bo‘lgandan keyin, Men oldingizga boraman. Bergan ezgu va’damga binoan sizlarni shu yerga qaytarib, olib kelaman.</div>
  <div id="11"><sup><a href="https://www.kitobook.com/compare/book/24/29/11/" title="сравнение переводов, параллельные ссылки">11</a></sup> Axir, Men sizlar to‘g‘ringizda tuzgan rejalarimni bilaman. Bu rejalarim sizlarga kulfat emas, farovonlik olib keladi, yorug‘ kelajagu umid beradi.” Egamizning kalomi shudir.</div>
  <div id="12"><sup><a href="https://www.kitobook.com/compare/book/24/29/12/" title="сравнение переводов, параллельные ссылки">12</a></sup> “O‘sha damlarda Menga qilgan iltijoyu ibodatlaringiz ijobat bo‘ladi.</div>
  <div id="13"><sup><a href="https://www.kitobook.com/compare/book/24/29/13/" title="сравнение переводов, параллельные ссылки">13</a></sup> Meni butun qalbingiz bilan izlasangizlar, topasizlar.</div>
  <div id="14"><sup><a href="https://www.kitobook.com/compare/book/24/29/14/" title="сравнение переводов, параллельные ссылки">14</a></sup> Ha, Meni topasizlar, — deb aytmoqda Egamiz. — Men sizlarni yana farovonlikka erishtiraman. Sizlarni surgun bo‘lgan barcha xalqlar orasidan, hamma yurtlardan yig‘ib olaman. Sizlarni chiqarib yuborgan ona yurtingizga qaytarib olib kelaman.” Egamizning kalomi shudir.</div>
  <div id="15"><sup><a href="https://www.kitobook.com/compare/book/24/29/15/" title="сравнение переводов, параллельные ссылки">15</a></sup> Sizlar: “Egamiz bizga Bobilda payg‘ambarlar berdi”, deb aytishingiz mumkin.</div>
  <div id="16"><sup><a href="https://www.kitobook.com/compare/book/24/29/16/" title="сравнение переводов, параллельные ссылки">16</a></sup> Endi Dovud taxtida o‘tirgan shoh haqida, hanuz Quddusda yashab kelayotgan butun xalq haqida, sizlar bilan surgunga ketmagan qarindosh–urug‘ingiz haqida Egamizning aytgan so‘zlarini eshiting.</div>
  <div id="17"><sup><a href="https://www.kitobook.com/compare/book/24/29/17/" title="сравнение переводов, параллельные ссылки">17</a></sup> Sarvari Olam shunday demoqda: “Men ularning boshiga urush, ocharchilik va o‘lat balosini keltiraman. Ularni yeb bo‘lmaydigan chirik anjirga o‘xshatib qo‘yaman.</div>
  <div id="18"><sup><a href="https://www.kitobook.com/compare/book/24/29/18/" title="сравнение переводов, параллельные ссылки">18</a></sup> Qilich, ocharchilik va o‘lat bilan ularning ketidan quvaman. Bularni ko‘rgan yer yuzidagi hamma shohliklar dahshatga tushadi. Men ularni tarqatib yuborgan joyda ularning ahvolini ko‘rgan hamma odamlar dahshatga tushib, yoqasini ushlaydi. Ularni masxara qilib, nomini qarg‘ishlarda ishlatishadi.</div>
  <div id="19"><sup><a href="https://www.kitobook.com/compare/book/24/29/19/" title="сравнение переводов, параллельные ссылки">19</a></sup> Axir, ular gapimga quloq solmadilar”, deb aytmoqda Egamiz. “Men ularning oldilariga payg‘ambar qullarimni uzluksiz yuborib turdim. Biroq ular payg‘ambarlarimga quloq solmadilar.” Egamizning kalomi shudir.</div>
  <div id="20"><sup><a href="https://www.kitobook.com/compare/book/24/29/20/" title="сравнение переводов, параллельные ссылки">20</a></sup> Shunday ekan, ey Men Bobilga surgun qilgan asirlar, gaplarimga quloq solinglar!</div>
  <div id="21"><sup><a href="https://www.kitobook.com/compare/book/24/29/21/" title="сравнение переводов, параллельные ссылки">21</a></sup> Isroil xalqining Xudosi — Sarvari Olam Xulayo o‘g‘li Axab va Masiyo o‘g‘li Zidqiyo haqida shunday demoqda: “Ular Mening nomim bilan yolg‘on bashoratlar aytib yurishibdi. Men ularni Bobil shohi Navuxadnazar qo‘liga topshiraman. Sizlarning ko‘zingiz oldida o‘ldirtirib yuboraman.</div>
  <div id="22"><sup><a href="https://www.kitobook.com/compare/book/24/29/22/" title="сравнение переводов, параллельные ссылки">22</a></sup> Shundan keyin Bobildagi Yahudolik asirlar birovni qarg‘aganda shunday deb aytadigan bo‘ladi: “Iloyim, boshingga Bobil shohi tiriklayin yoqib yuborgan Zidqiyo va Axabning kuni tushsin.”</div>
  <div id="23"><sup><a href="https://www.kitobook.com/compare/book/24/29/23/" title="сравнение переводов, параллельные ссылки">23</a></sup> Axab bilan Zidqiyoning qismati shudir, chunki ular Isroilda razilliklar qildilar. Qo‘shnilarining xotinlari bilan zino qildilar. Men ularga amr qilmagan bo‘lsam ham, Mening nomimdan yolg‘on gapirdilar. Qilgan qilmishlarini bilaman, O‘zim shularga guvohman.” Egamizning kalomi shudir.</div>
  <div id="24"><sup><a href="https://www.kitobook.com/compare/book/24/29/24/" title="сравнение переводов, параллельные ссылки">24</a></sup> Isroil xalqining Xudosi — Sarvari Olam menga Naxalamlik Shamayo to‘g‘risida bir xabar berdi.</div>
  <div id="25"><sup><a href="https://www.kitobook.com/compare/book/24/29/25/" title="сравнение переводов, параллельные ссылки">25</a></sup> Shamayo o‘zboshimchalik qilib, Quddusdagi hamma odamga, Masiyo o‘g‘li ruhoniy Zafaniyoga va boshqa hamma ruhoniylarga bir maktub jo‘natgan ekan. U maktubida ruhoniy Zafaniyoga shunday deb yozgan ekan:</div>
  <div id="26"><sup><a href="https://www.kitobook.com/compare/book/24/29/26/" title="сравнение переводов, параллельные ссылки">26</a></sup> “Egamizning O‘zi sizni Yohayido o‘rniga ruhoniy qilib tayinladi. Siz Egamiz uyining nazoratchisi sifatida, o‘zini payg‘ambar qilib ko‘rsatgan har bir telbani kishanlab, zanjirband qilishingiz lozim.</div>
  <div id="27"><sup><a href="https://www.kitobook.com/compare/book/24/29/27/" title="сравнение переводов, параллельные ссылки">27</a></sup> Nega endi Onoto‘tlik Yeremiyoga indamay yuribsiz? U sizlarning orangizda o‘zini payg‘ambar qilib ko‘rsatib yuribdi–ku!</div>
  <div id="28"><sup><a href="https://www.kitobook.com/compare/book/24/29/28/" title="сравнение переводов, параллельные ссылки">28</a></sup> U Bobilga, bizga maktub jo‘natib, maktubida: “Sizlar uzoq yillar davomida surgunda yashaysizlar. O‘zlaringizga yashash uchun uylar quringlar, bog‘–rog‘lar yaratinglar, mevasidan tanovul qilinglar”, deb yozibdi.”</div>
  <div id="29"><sup><a href="https://www.kitobook.com/compare/book/24/29/29/" title="сравнение переводов, параллельные ссылки">29</a></sup> Bu maktubni Yeremiyoga ruhoniy Zafaniyo o‘qib berdi.</div>
  <div id="30"><sup><a href="https://www.kitobook.com/compare/book/24/29/30/" title="сравнение переводов, параллельные ссылки">30</a></sup> Shunda Egamiz Yeremiyoga O‘z so‘zini ayon qildi:</div>
  <div id="31"><sup><a href="https://www.kitobook.com/compare/book/24/29/31/" title="сравнение переводов, параллельные ссылки">31</a></sup> “Surgundagi barcha odamlarga shunday deb yoz: Naxalamlik Shamayo haqida Egamiz demoqda: Shamayoni Men yubormaganman. U esa bashorat qilib, sizlarni yolg‘on gaplariga ishontirib qo‘ydi.</div>
  <div id="32"><sup><a href="https://www.kitobook.com/compare/book/24/29/32/" title="сравнение переводов, параллельные ссылки">32</a></sup> Shuning uchun Men uni butun xonadoni bilan birga jazolayman. Bu xalq orasida uning avlodidan bo‘lgan bironta odam ham tirik qolmaydi. Ularning birontasi ham xalqimga Men qiladigan yaxshiligimni ko‘rmaydi, chunki Shamayo o‘z gaplari bilan xalqimni Menga qarshi qo‘zg‘atmoqchi bo‘ldi.” Egamizning kalomi shudir.</div>
</div>