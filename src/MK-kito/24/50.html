<div itemprop="articleBody" class="text">
  <div id="1"><sup><a href="https://www.kitobook.com/compare/book/24/50/1/" title="сравнение переводов, параллельные ссылки">1</a></sup> EgamizBobil yurti va Bobilliklarning diyori xususida Yeremiyo payg‘ambar orqali shunday so‘zlarni aytdi:</div>
  <div id="2"><sup><a href="https://www.kitobook.com/compare/book/24/50/2/" title="сравнение переводов, параллельные ссылки">2</a></sup> “Xalqlarga e’lon qiling, xabar yetkazing! Bayroq ko‘tarib, yangilikni ayting. Hech narsa yashirmay shunday jar soling: “Bobil qulaydi, Ularning xudosi Bel sharmanda bo‘ladi, Xudosi Mardux parcha–parcha qilinadi. Bobil butlari xor bo‘ladi, Sanamlari sindirib tashlanadi.</div>
  <div id="3"><sup><a href="https://www.kitobook.com/compare/book/24/50/3/" title="сравнение переводов, параллельные ссылки">3</a></sup> Shimoldagi bir xalq Bobil ustiga bostirib keladi. Ular butun yurtni vayron qilishadi. U yerda hech kim yashamaydigan bo‘ladi. Odamlar va hayvonlar u yerdan qochib ketadi.</div>
  <div id="4"><sup><a href="https://www.kitobook.com/compare/book/24/50/4/" title="сравнение переводов, параллельные ссылки">4</a></sup> Egamiz shunday demoqda: “O‘sha kunlar kelganda, Isroil xalqi Yahudo xalqi bilan birga ko‘z yosh to‘kib, Egasi Xudoga intiladigan bo‘ladi.</div>
  <div id="5"><sup><a href="https://www.kitobook.com/compare/book/24/50/5/" title="сравнение переводов, параллельные ссылки">5</a></sup> Ular yuzlarini Quddus tomon buradilar, u yerga olib boradigan yo‘lni surishtiradilar. Egamizga bog‘lanib qoladilar, U bilan unutilmas, abadiy bir ahd tuzadilar.</div>
  <div id="6"><sup><a href="https://www.kitobook.com/compare/book/24/50/6/" title="сравнение переводов, параллельные ссылки">6</a></sup> Mening xalqim adashgan qo‘ylarga o‘xshaydi. Cho‘ponlari ularni yo‘ldan adashtirib, tog‘larga haydab yubordilar. Ular tog‘laru qirlarda darbadar kezib, oromgohini unutdilar.</div>
  <div id="7"><sup><a href="https://www.kitobook.com/compare/book/24/50/7/" title="сравнение переводов, параллельные ссылки">7</a></sup> Qo‘ylarimga kim duch kelgan bo‘lsa, qo‘ylarimni yedi. Dushmanlar esa shunday dedi: “Bizning aybimiz yo‘q. Ularning o‘zlari Egasiga qarshi gunoh qildi. Egasi ular uchun asil yaylovday edi, ota–bobolari Egasiga umid bog‘lagan edi.”</div>
  <div id="8"><sup><a href="https://www.kitobook.com/compare/book/24/50/8/" title="сравнение переводов, параллельные ссылки">8</a></sup> Ey Isroil xalqi, Bobildan qochib chiqing! Bobilliklarning yurtini tark eting! Suruvni boshqarib ketayotgan serkaday birinchi bo‘lib chiqing.</div>
  <div id="9"><sup><a href="https://www.kitobook.com/compare/book/24/50/9/" title="сравнение переводов, параллельные ссылки">9</a></sup> Mana, Men shimoldagi qudratli xalqlarni Bobilga qarshi qo‘zg‘atyapman. Ular saf tortib, Bobilga hujum qiladilar. Bobil jangda mag‘lub bo‘ladi. Dushman o‘qlarining hammasi to‘g‘ri nishonga tegadi, ularning o‘qlari merganlarning o‘qlaridaydir.</div>
  <div id="10"><sup><a href="https://www.kitobook.com/compare/book/24/50/10/" title="сравнение переводов, параллельные ссылки">10</a></sup> Bobil talon–taroj qilinadi, hamma talonchilari o‘ljaga to‘yadi.” Egamizning kalomi shudir.</div>
  <div id="11"><sup><a href="https://www.kitobook.com/compare/book/24/50/11/" title="сравнение переводов, параллельные ссылки">11</a></sup> Ey, xalqimni talagan Bobilliklar! Sizlar sevinib, xursand bo‘lyapsizlar, O‘tloqdagi buzoqday shodon sakrayapsizlar, Otlar kabi kishnayapsizlar.</div>
  <div id="12"><sup><a href="https://www.kitobook.com/compare/book/24/50/12/" title="сравнение переводов, параллельные ссылки">12</a></sup> Ammo bilib qo‘ying, ona yurtingiz xor bo‘ladi, Siz tug‘ilgan yurt oyoq osti qilinadi. Yurtingiz xalqlar orasida arzimas bo‘lib qoladi, Cho‘l, qaqroq yer, sahroga aylanadi.</div>
  <div id="13"><sup><a href="https://www.kitobook.com/compare/book/24/50/13/" title="сравнение переводов, параллельные ссылки">13</a></sup> Egamiz Bobilga qahrini sochadi, U yerda hech kim yashamaydi. Butunlay tashlandiq bo‘lib qoladi. U yerdan kim o‘tsa yoqasini ushlaydi, Bobil xarobalarini ko‘rib qotib qoladi.</div>
  <div id="14"><sup><a href="https://www.kitobook.com/compare/book/24/50/14/" title="сравнение переводов, параллельные ссылки">14</a></sup> Ey merganlar! Bobil atrofiga saf torting! Unga qarshi o‘q uzing! O‘qingizni sira ayamang. Axir, Bobil Egamizga qarshi gunoh qildi.</div>
  <div id="15"><sup><a href="https://www.kitobook.com/compare/book/24/50/15/" title="сравнение переводов, параллельные ссылки">15</a></sup> Har yoqdan Bobilga shunday deb xitob qiling! “Bobil taslim bo‘lyapti, Istehkomlari yiqilyapti, Devorlari o‘pirilib tushyapti.” Mana bu — Egamizning qasosidir. Sizlar ham Bobildan o‘ch oling, Qilmishlarini o‘z boshiga qaytarib soling.</div>
  <div id="16"><sup><a href="https://www.kitobook.com/compare/book/24/50/16/" title="сравнение переводов, параллельные ссылки">16</a></sup> Bobildagi urug‘ sepuvchilarni yo‘q qiling, O‘rim mavsumida o‘roqchilarni o‘ldiring. Dushman qilichidan hamma qochsin, U yerdagi asirlar o‘z xalqi orasiga qaytsin, Ona yurtiga qochib borsin.</div>
  <div id="17"><sup><a href="https://www.kitobook.com/compare/book/24/50/17/" title="сравнение переводов, параллельные ссылки">17</a></sup> Egamiz shunday deydi: “Isroil xalqi sherlar har yoqqa tumtaraqay qochirib yuborgan qo‘ylarga o‘xshaydi. Ilk bor Isroilga Ossuriya shohi tashlangan edi, Isroilning suyaklarini esa Bobil shohi Navuxadnazar g‘ajigan edi.</div>
  <div id="18"><sup><a href="https://www.kitobook.com/compare/book/24/50/18/" title="сравнение переводов, параллельные ссылки">18</a></sup> Shu sababdan Men, Isroil xalqining Xudosi — Sarvari Olam, Ossuriya shohini qanday jazolagan bo‘lsam, Bobil shohini va uning yurtini ham xuddi shunday jazolayman.</div>
  <div id="19"><sup><a href="https://www.kitobook.com/compare/book/24/50/19/" title="сравнение переводов, параллельные ссылки">19</a></sup> Isroilni o‘z yayloviga qaytarib olib kelaman, ular Karmil tog‘ining yon bag‘irlarida va Bashanda o‘tlab yuradilar. Efrayim qirlarida va Giladda yurib, qorinlarini to‘yg‘izadilar.</div>
  <div id="20"><sup><a href="https://www.kitobook.com/compare/book/24/50/20/" title="сравнение переводов, параллельные ссылки">20</a></sup> O‘sha kunlar kelganda Isroildan biron gunoh topilmaydi, Yahudo ham benuqson bo‘ladi. Zero, Men asragan xalqimni kechiraman.</div>
  <div id="21"><sup><a href="https://www.kitobook.com/compare/book/24/50/21/" title="сравнение переводов, параллельные ссылки">21</a></sup> Egamiz shunday demoqda: “Marotayim yurtiga bostirib boringlar, Paxo‘d aholisiga hujum qilinglar, Ularni tamomila qirib bitiringlar. Sizlarga Men buyurgan hamma ishni bajaringlar.”</div>
  <div id="22"><sup><a href="https://www.kitobook.com/compare/book/24/50/22/" title="сравнение переводов, параллельные ссылки">22</a></sup> Bobildan jang shovqin–suroni ko‘tarilmoqda, Hamma yoq xarobaga aylanmoqda.</div>
  <div id="23"><sup><a href="https://www.kitobook.com/compare/book/24/50/23/" title="сравнение переводов, параллельные ссылки">23</a></sup> Bobil butun dunyoni bolg‘aday parcha–parcha qildi, Eh, endi o‘zi sinib parchalanib ketdi! Bobilning ahvoli xalqlarni vahimaga soldi.</div>
  <div id="24"><sup><a href="https://www.kitobook.com/compare/book/24/50/24/" title="сравнение переводов, параллельные ссылки">24</a></sup> Ey Bobil, Men senga tuzoq qo‘ygandim, Bilmasdan tuzog‘imga tushib qolding. Seni fosh qildim, qo‘lga oldim. Axir, sen Menga qarshi chiqqan eding.”</div>
  <div id="25"><sup><a href="https://www.kitobook.com/compare/book/24/50/25/" title="сравнение переводов, параллельные ссылки">25</a></sup> Egamiz O‘z aslahaxonasini ochdi, G‘azab qurollarini olib chiqdi. Sarvari Olam — Rabbiy Bobilliklar yurtida bir ish qilishga shaylandi.</div>
  <div id="26"><sup><a href="https://www.kitobook.com/compare/book/24/50/26/" title="сравнение переводов, параллельные ссылки">26</a></sup> Uzoq yurtlardan Bobilga hujum qiling! Omborxona eshiklarini buzing! Bobilni donday uyum–uyum qilib yig‘ing, Hammasini yo‘q qiling. Undan asar ham qolmasin!</div>
  <div id="27"><sup><a href="https://www.kitobook.com/compare/book/24/50/27/" title="сравнение переводов, параллельные ссылки">27</a></sup> Yosh jangchilarini o‘ldiring, Hammasini qirib tashlang. Bobilning holiga voy, uning kuni bitdi, Jazo oladigan vaqti yetdi.</div>
  <div id="28"><sup><a href="https://www.kitobook.com/compare/book/24/50/28/" title="сравнение переводов, параллельные ссылки">28</a></sup> Bobildan qochib kelayotganlarning gaplarini eshiting. Ular Quddusga kelib, Egamiz Xudo O‘z Ma’badi uchun olgan qasosini e’lon qilishmoqchi.”</div>
  <div id="29"><sup><a href="https://www.kitobook.com/compare/book/24/50/29/" title="сравнение переводов, параллельные ссылки">29</a></sup> “Bobilga hujum qilish uchun kamonchilarni yig‘inglar. Shaharni qurshovga olinglar, bironta odam qochib keta olmasin. Bobilliklarning qilgan ishiga yarasha jazosini beringlar, qilmishlarini o‘z boshiga qaytarib solinglar. Zero, ular Isroil xalqining Muqaddas Xudosi — Egamizga nisbatan takabburlik qildilar.</div>
  <div id="30"><sup><a href="https://www.kitobook.com/compare/book/24/50/30/" title="сравнение переводов, параллельные ссылки">30</a></sup> O‘sha kuni Bobilliklarning yigitlari maydonlarda o‘lib ketadi, hamma sipohlari halok bo‘ladi.” Egamizning kalomi shudir.</div>
  <div id="31"><sup><a href="https://www.kitobook.com/compare/book/24/50/31/" title="сравнение переводов, параллельные ссылки">31</a></sup> Sarvari Olam — Rabbiy shunday demoqda: “Ey takabbur Bobil, Men senga qarshi chiqyapman! Sening kuning bitdi, Seni jazolaydigan vaqt yetdi.</div>
  <div id="32"><sup><a href="https://www.kitobook.com/compare/book/24/50/32/" title="сравнение переводов, параллельные ссылки">32</a></sup> Bu takabbur xalqing qoqilib tushadi, Seni hech kim turg‘izib qo‘ymaydi. Men hamma shaharlaringga o‘t qo‘yaman, Olov atrofdagi hamma narsani yondirib yuboradi.</div>
  <div id="33"><sup><a href="https://www.kitobook.com/compare/book/24/50/33/" title="сравнение переводов, параллельные ссылки">33</a></sup> Sarvari Olam shunday demoqda: “Isroil va Yahudo xalqlari zulm iskanjasida qolishdi. Dushmanlarning hammasi ularni qattiq tutib turibdi. Ularni qo‘yib yuborishdan bosh tortyapti.</div>
  <div id="34"><sup><a href="https://www.kitobook.com/compare/book/24/50/34/" title="сравнение переводов, параллельные ссылки">34</a></sup> Ammo ularning Qutqaruvchisi qudratlidir, Uning nomi Sarvari Olamdir. U xalqini astoydil himoya qiladi, yurtiga orom beradi. Bobilliklarni esa tinchlikdan mahrum qiladi.”</div>
  <div id="35"><sup><a href="https://www.kitobook.com/compare/book/24/50/35/" title="сравнение переводов, параллельные ссылки">35</a></sup> Egamiz shunday demoqda: “Bobilliklarga o‘lim! Butun Bobil aholisi, A’yonlariyu donishmandlariga o‘lim!”</div>
  <div id="36"><sup><a href="https://www.kitobook.com/compare/book/24/50/36/" title="сравнение переводов, параллельные ссылки">36</a></sup> Folbinlariga o‘lim! Naqadar ahmoqdir ular! Jangchilariga o‘lim! Naqadar vahimaga tushgan ular!</div>
  <div id="37"><sup><a href="https://www.kitobook.com/compare/book/24/50/37/" title="сравнение переводов, параллельные ссылки">37</a></sup> Otlariyu jang aravalariga o‘lim! Yollangan jangchilariga o‘lim! Ayollarga o‘xshagan zaifdir ular! Ziynatu boyliklarini yo‘q qiling, Talang, o‘lja qilib oling.</div>
  <div id="38"><sup><a href="https://www.kitobook.com/compare/book/24/50/38/" title="сравнение переводов, параллельные ссылки">38</a></sup> Butun yurtga qurg‘oqchilik kelsin! Daryolari qurib ketsin. Zero, bu yurt butlar makoni bo‘ldi, Vahimaga solgan o‘sha butlar tufayli Odamlari aqldan ozdi.</div>
  <div id="39"><sup><a href="https://www.kitobook.com/compare/book/24/50/39/" title="сравнение переводов, параллельные ссылки">39</a></sup> Shuning uchun Bobilda sirtlonlaru tuyaqushlar yashaydi. U yer yovvoyi dasht hayvonlarining makoniga aylanadi. Inson zoti endi u yerda hech qachon yashamaydi, Bobil to abad bo‘m–bo‘sh bo‘lib qoladi.</div>
  <div id="40"><sup><a href="https://www.kitobook.com/compare/book/24/50/40/" title="сравнение переводов, параллельные ссылки">40</a></sup> Sado‘m, G‘amo‘ra va atrofdagi shaharlar qanday vayron bo‘lgan bo‘lsa, Bobil ham shunday vayron bo‘ladi. U yerda hech kim yashamaydi.</div>
  <div id="41"><sup><a href="https://www.kitobook.com/compare/book/24/50/41/" title="сравнение переводов, параллельные ссылки">41</a></sup> Ana, shimoldan olomon kelmoqda. Dunyoning bir chetida Qudratli xalqlaru ko‘p shohlar qo‘zg‘almoqda.</div>
  <div id="42"><sup><a href="https://www.kitobook.com/compare/book/24/50/42/" title="сравнение переводов, параллельные ссылки">42</a></sup> Kamonu nayzalar bilan qurollangan ular, Shafqat qilmaydigan zolimdir bu odamlar. Ular otlarini yeldiradi, Dengizday guvullab keladi. Ey qiz Bobil, ular senga qarshi chiqadi, Jang qilgani saf tortishadi.</div>
  <div id="43"><sup><a href="https://www.kitobook.com/compare/book/24/50/43/" title="сравнение переводов, параллельные ссылки">43</a></sup> Bobil shohi bu xabarni eshitdi, Qo‘llarida mador qolmadi. Dard tutgan ayol kabi Azobu iztirobda qoldi.</div>
  <div id="44"><sup><a href="https://www.kitobook.com/compare/book/24/50/44/" title="сравнение переводов, параллельные ссылки">44</a></sup> Men Iordan chakalakzoridagi arslonday yaylovdagi qo‘ylarga hujum qilaman. Bir zumda Bobil xalqini o‘z yurtidan haydab chiqaraman. O‘zim xohlagan insonni u yerga bosh qilaman. Axir, kim Menga teng kela oladi?! Kim Mendan hisobot so‘raydi?! Qanday cho‘pon Menga qarshi tura oladi?!</div>
  <div id="45"><sup><a href="https://www.kitobook.com/compare/book/24/50/45/" title="сравнение переводов, параллельные ссылки">45</a></sup> Shunday ekan, Bobil yurtiga qarshi Men tuzgan rejalarni eshitinglar. Bobil xalqi to‘g‘risida qilgan niyatlarimga quloq tutinglar: Yirtqichlar suruvdagi qo‘zichoqlarni sudrab ketadi. Qilmishlari tufayli yam–yashil yaylovlari payhon bo‘ladi.</div>
  <div id="46"><sup><a href="https://www.kitobook.com/compare/book/24/50/46/" title="сравнение переводов, параллельные ссылки">46</a></sup> Bobil gursullab qulaganda, yer yuzi larzaga keladi, xalqning dodu voylari olisdagi ellarga eshitiladi.</div>
</div>