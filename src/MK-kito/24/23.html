<div itemprop="articleBody" class="text">
  <div id="1"><sup><a href="https://www.kitobook.com/compare/book/24/23/1/" title="сравнение переводов, параллельные ссылки">1</a></sup> Egamiz shunday demoqda: “Cho‘ponlar yaylovimdagi qo‘ylarni tarqatib yuboryaptilar, ularni yo‘q qilyaptilar. Bunday cho‘ponlarning holiga voy!”</div>
  <div id="2"><sup><a href="https://www.kitobook.com/compare/book/24/23/2/" title="сравнение переводов, параллельные ссылки">2</a></sup> Isroil xalqining Xudosi — Egamiz shunday demoqda: “Ey xalqimni boqqan cho‘ponlar, sizlar qo‘ylarimni o‘z holiga tashlab qo‘ydingizlar. Ularni tarqatib, uzoqlarga qochirib yubordingizlar. Bu qilgan yovuz qilmishingiz uchun Men sizlarni o‘z holingizga qo‘ymay jazolayman.” Egamizning kalomi shudir.</div>
  <div id="3"><sup><a href="https://www.kitobook.com/compare/book/24/23/3/" title="сравнение переводов, параллельные ссылки">3</a></sup> “Men qo‘ylarimni har xil yurtlarga haydab yuborgan edim. Endi O‘zim ularni yig‘ib olaman, o‘zlarining yayloviga olib kelaman. Ular barakali bo‘lib, ko‘payadilar.</div>
  <div id="4"><sup><a href="https://www.kitobook.com/compare/book/24/23/4/" title="сравнение переводов, параллельные ссылки">4</a></sup> Men ular ustidan boshqa cho‘ponlarni tayinlayman. Cho‘ponlar qo‘ylarimni boqadilar. Shunda qo‘ylarim hech narsadan qo‘rqmaydi, sarosimaga tushmaydi. Ularning birontasi ham yo‘qolmaydi”, deb aytmoqda Egamiz.</div>
  <div id="5"><sup><a href="https://www.kitobook.com/compare/book/24/23/5/" title="сравнение переводов, параллельные ссылки">5</a></sup> Egamiz demoqda: “Shunday kunlar keladiki, Men Dovud naslidan solih bir novdani chiqaraman. Bu Shoh donolik bilan hukmronlik qiladi. Adolat va to‘g‘rilik bilan ish tutadi.</div>
  <div id="6"><sup><a href="https://www.kitobook.com/compare/book/24/23/6/" title="сравнение переводов, параллельные ссылки">6</a></sup> Uning hukmronligi davrida Yahudo xalqi bexatar yashaydi, Isroil xalqi osoyishta hayot kechiradi. O‘sha Shohni “Egamiz najotkorimizdir”, deb atashadi.”</div>
  <div id="7"><sup><a href="https://www.kitobook.com/compare/book/24/23/7/" title="сравнение переводов, параллельные ссылки">7</a></sup> Egamiz demoqda: “Shunday kunlar keladiki, odamlar ont ichganda: ‘Isroil xalqini Misrdan olib chiqqan Egamiz shohid’, deb aytmaydigan bo‘ladi.</div>
  <div id="8"><sup><a href="https://www.kitobook.com/compare/book/24/23/8/" title="сравнение переводов, параллельные ссылки">8</a></sup> Buning o‘rniga ular: ‘Isroil naslini shimoldagi yurtdan va surgun qilingan barcha boshqa yurtlardan olib chiqqan Egamiz shohid’, deb ont ichadigan bo‘ladi. Ular o‘z yurtlarida yashashadi.”</div>
  <div id="9"><sup><a href="https://www.kitobook.com/compare/book/24/23/9/" title="сравнение переводов, параллельные ссылки">9</a></sup> Payg‘ambarlar haqida: Yurak–bag‘rim ezilib ketdi, Vujudim titrab ketmoqda. Egamiz tufayli, Uning aytgan muqaddas so‘zi tufayli Men mast odamga o‘xshab qoldim, Sharobga bo‘kkan kishiday bo‘lib qoldim.</div>
  <div id="10"><sup><a href="https://www.kitobook.com/compare/book/24/23/10/" title="сравнение переводов, параллельные ссылки">10</a></sup> Evoh, yurt zinokorlarga to‘lib ketdi, La’nat tufayli yer qaqrab qoldi, Dashtdagi yaylovlar qurib yotibdi. Payg‘ambarlar qabihlik qilishga shoshiladi, Kuchini haqsizlik yo‘lida ishlatishadi.</div>
  <div id="11"><sup><a href="https://www.kitobook.com/compare/book/24/23/11/" title="сравнение переводов, параллельные ссылки">11</a></sup> Egamiz shunday demoqda: “Payg‘ambaru ruhoniylar betavfiqdirlar, Hatto Mening uyimda ham qabihlik qilganlarini ko‘rdim.”</div>
  <div id="12"><sup><a href="https://www.kitobook.com/compare/book/24/23/12/" title="сравнение переводов, параллельные ссылки">12</a></sup> “Shu sababdan yurgan yo‘llari sirpanchiq bo‘ladi, Ular zulmatga g‘arq bo‘lishadi. Hammasi yiqilib qoladi. Jazo oladigan yili, Boshlariga kulfat keltiraman”, deb aytmoqda Egamiz.</div>
  <div id="13"><sup><a href="https://www.kitobook.com/compare/book/24/23/13/" title="сравнение переводов, параллельные ссылки">13</a></sup> “Samariya payg‘ambarlari orasida Jirkanch bir ishni ko‘rdim: Ular Baal nomidan bashorat qilishdi, Xalqimni yo‘ldan ozdirishdi.</div>
  <div id="14"><sup><a href="https://www.kitobook.com/compare/book/24/23/14/" title="сравнение переводов, параллельные ссылки">14</a></sup> Ammo Quddus payg‘ambarlari orasida Bundan ham battarog‘ini ko‘rdim: Ular zino qilib, yolg‘on ichida yashashadi, Yovuzlarning ishini qo‘llab turishadi, Shuning uchun hech kim yomon yo‘lidan qaytmayapti. Nazarimda ularning hammasi Sado‘m odamlariday bo‘lib qolgan, Quddus aholisi G‘amo‘ra aholisiga o‘xshab qolgan.”</div>
  <div id="15"><sup><a href="https://www.kitobook.com/compare/book/24/23/15/" title="сравнение переводов, параллельные ссылки">15</a></sup> Sarvari Olam payg‘ambarlar haqida shunday demoqda: “Men ularga achchiq o‘tdan yediraman, Zaharli suvdan ichiraman, Zero, Quddus payg‘ambarlari tufayli Yurtimda betavfiqlar ko‘payib ketdi.”</div>
  <div id="16"><sup><a href="https://www.kitobook.com/compare/book/24/23/16/" title="сравнение переводов, параллельные ссылки">16</a></sup> Sarvari Olam shunday demoqda: “Sizlarga bashorat qilayotgan payg‘ambarlarning gaplariga quloq solmanglar. Ular qo‘yningizni puch yong‘oqqa to‘ldiryapti. Ular Mening og‘zimdan chiqqan so‘zlarni emas, o‘z dil orzularini aytishyapti.</div>
  <div id="17"><sup><a href="https://www.kitobook.com/compare/book/24/23/17/" title="сравнение переводов, параллельные ссылки">17</a></sup> Egangizning so‘zidan nafratlangan odamlarga ular hadeb “Hammasi yaxshi bo‘ladi” deyishadi. Yuragidagi o‘jarliklarni bajarganlarga “Boshingizga balo–qazo yetmaydi”, deyishadi.”</div>
  <div id="18"><sup><a href="https://www.kitobook.com/compare/book/24/23/18/" title="сравнение переводов, параллельные ссылки">18</a></sup> Xo‘sh, Egamizning kengashida ulardan qaysi biri qatnashibdi?! Xudoning so‘zini qaysi biri eshitibdi?! Qaysi biri e’tibor bilan Uni tinglabdi?!</div>
  <div id="19"><sup><a href="https://www.kitobook.com/compare/book/24/23/19/" title="сравнение переводов, параллельные ссылки">19</a></sup> Ana, bo‘ron ko‘tarildi! Bu Egamizning g‘azabidir. Uning g‘azabi quyun girdobi bo‘lib, Fosiqlarning boshiga tushdi.</div>
  <div id="20"><sup><a href="https://www.kitobook.com/compare/book/24/23/20/" title="сравнение переводов, параллельные ссылки">20</a></sup> Egamiz ko‘nglidagi niyatini bajarmaguncha, Uni oxirigacha yetkazmaguncha, G‘azabidan tushmaydi. Keyinchalik buni anglab olasizlar.</div>
  <div id="21"><sup><a href="https://www.kitobook.com/compare/book/24/23/21/" title="сравнение переводов, параллельные ссылки">21</a></sup> Egamiz shunday dedi: “Bu payg‘ambarlarni Men yubormadim, Ular o‘zlari yugurib bordilar. Ularga Men gapirmadim, Ular esa bashorat qildilar.</div>
  <div id="22"><sup><a href="https://www.kitobook.com/compare/book/24/23/22/" title="сравнение переводов, параллельные ссылки">22</a></sup> Agar o‘sha payg‘ambarlar kengashimda bo‘lganlarida edi, So‘zlarimni xalqimga yetkazgan bo‘lardilar. Xalqimni yomon yo‘ldan, Yovuz qilmishlardan qaytargan bo‘lardilar.”</div>
  <div id="23"><sup><a href="https://www.kitobook.com/compare/book/24/23/23/" title="сравнение переводов, параллельные ссылки">23</a></sup> Egamiz shunday demoqda: “Men hamma yoqdaman — yaqinda ham, uzoqda ham o‘sha Xudoman.”</div>
  <div id="24"><sup><a href="https://www.kitobook.com/compare/book/24/23/24/" title="сравнение переводов, параллельные ссылки">24</a></sup> “Kim Mendan yashirina oladi?! Yeru ko‘kni to‘ldirib turgan Men emasmi?!” deb aytmoqda Egamiz.</div>
  <div id="25"><sup><a href="https://www.kitobook.com/compare/book/24/23/25/" title="сравнение переводов, параллельные ссылки">25</a></sup> “Mening nomimdan yolg‘on bashorat qilgan payg‘ambarlarning: “Men bir tush ko‘rdim! Xudo menga bir tush berdi!” deganlarini eshitdim.</div>
  <div id="26"><sup><a href="https://www.kitobook.com/compare/book/24/23/26/" title="сравнение переводов, параллельные ссылки">26</a></sup> Qachongacha bu davom etadi?! Ular yuraklaridagi hiylayu nayranglarini, yolg‘on bashoratlarini bas qilishadimi, yo‘qmi?!</div>
  <div id="27"><sup><a href="https://www.kitobook.com/compare/book/24/23/27/" title="сравнение переводов, параллельные ссылки">27</a></sup> Ularning ota–bobolari Meni unutib, Baalga sajda qilgan edilar. Shu singari bu soxta payg‘ambarlar “Xalq Egamizni unutsin”, deya bir–birlariga tushlarini aytishadi.”</div>
  <div id="28"><sup><a href="https://www.kitobook.com/compare/book/24/23/28/" title="сравнение переводов, параллельные ссылки">28</a></sup> Egamiz shunday demoqda: “Mayli, tush ko‘rgan payg‘ambar tushini aytsin, so‘zimni eshitgan esa uni sadoqat bilan e’lon qilsin. Axir, somon bilan bug‘doyning farqi bor– ku!”</div>
  <div id="29"><sup><a href="https://www.kitobook.com/compare/book/24/23/29/" title="сравнение переводов, параллельные ссылки">29</a></sup> Egamiz shunday demoqda: “Mening so‘zim olovday kuydiradi. Qoyani yoradigan bolg‘aday zarba beradi.”</div>
  <div id="30"><sup><a href="https://www.kitobook.com/compare/book/24/23/30/" title="сравнение переводов, параллельные ссылки">30</a></sup> Egamiz demoqda: “Bu payg‘ambarlar “Egamizning so‘zi” deb bir–biridan gap o‘g‘irlaydi. Men ularga qarshiman.”</div>
  <div id="31"><sup><a href="https://www.kitobook.com/compare/book/24/23/31/" title="сравнение переводов, параллельные ссылки">31</a></sup> “Ha, Men o‘sha payg‘ambarlarga qarshiman”, — deb aytmoqda Egamiz. “Ular o‘zlaricha valdirab yuradilar, yana “bu Egamizning so‘zlari”, deb aytadilar.</div>
  <div id="32"><sup><a href="https://www.kitobook.com/compare/book/24/23/32/" title="сравнение переводов, параллельные ссылки">32</a></sup> Uydirma tushlarini aytgan payg‘ambarlarga qarshiman! Ular yolg‘onlariyu telbaligi bilan xalqimni yo‘ldan ozdirishmoqda. Ularni Men tayinlamaganman, xalqimning oldiga Men yubormaganman. Xalqimga ularning zarracha ham foydasi yo‘q.” Egamizning kalomi shudir.</div>
  <div id="33"><sup><a href="https://www.kitobook.com/compare/book/24/23/33/" title="сравнение переводов, параллельные ссылки">33</a></sup> Egamiz menga dedi: “Ey Yeremiyo, agar xalqimdan bo‘lgan birorta odam, payg‘ambar yoki ruhoniy sendan: “Bu safar Egamiz bizga nima yuklamoqchi?” deb so‘rasa, sen shunday deb javob ber: “Sizlar o‘zlaringiz Egamizga yuk bo‘ldingizlar. Endi U sizlarni uloqtirib tashlaydi.”</div>
  <div id="34"><sup><a href="https://www.kitobook.com/compare/book/24/23/34/" title="сравнение переводов, параллельные ссылки">34</a></sup> Bordi–yu, biron odam, payg‘ambar yoki ruhoniy: “Egamizning so‘zi bizga yuk bo‘ldi”, deb aytadigan bo‘lsa, Men unday odamni butun xonadoni bilan jazolayman.</div>
  <div id="35"><sup><a href="https://www.kitobook.com/compare/book/24/23/35/" title="сравнение переводов, параллельные ссылки">35</a></sup> Sizlar bir– biringizdan: “Egamiz nima deb javob berdi?” yoki “Egamiz nima deb aytdi?” deb so‘ranglar.</div>
  <div id="36"><sup><a href="https://www.kitobook.com/compare/book/24/23/36/" title="сравнение переводов, параллельные ссылки">36</a></sup> Ammo “Egamiz bizga nima yuklamoqchi?” deya boshqa so‘ramanglar. Zero, odamlar bu iborani ishlatib, o‘z so‘zlarini ishonarli qilmoqchi bo‘ladilar, barhayot Xudo, Sarvari Olam — Xudoyimizning so‘zlarini buzib aytadilar.</div>
  <div id="37"><sup><a href="https://www.kitobook.com/compare/book/24/23/37/" title="сравнение переводов, параллельные ссылки">37</a></sup> Sizlar esa payg‘ambarning oldiga borganingizda, undan: “Egamiz sizga nima javob berdi?” yoki “Egamiz sizga nima dedi?”, deb so‘ranglar.</div>
  <div id="38"><sup><a href="https://www.kitobook.com/compare/book/24/23/38/" title="сравнение переводов, параллельные ссылки">38</a></sup> Bordi–yu, sizlar gapimga kirmay, “Egamiz bizga nima yuklamoqchi?” deb yana so‘rasangizlar,</div>
  <div id="39"><sup><a href="https://www.kitobook.com/compare/book/24/23/39/" title="сравнение переводов, параллельные ссылки">39</a></sup> Men sizlarni yuk ko‘targanday ko‘tarib, O‘z huzurimdan uloqtirib tashlayman. Ota–bobolaringizga O‘zim bergan shaharni ham shu ko‘yga solaman.</div>
  <div id="40"><sup><a href="https://www.kitobook.com/compare/book/24/23/40/" title="сравнение переводов, параллельные ссылки">40</a></sup> Abadiy isnod va sharmandalikka duchor qilaman. Bunday sharmandalikni unutib bo‘lmaydi.”</div>
</div>