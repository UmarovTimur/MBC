<div itemprop="articleBody" class="text">
  <div id="1"><sup><a href="https://www.kitobook.com/compare/book/24/21/1/" title="сравнение переводов, параллельные ссылки">1</a></sup> Shoh Zidqiyo Yeremiyo payg‘ambarning oldiga Malkiyo o‘g‘li Peshxur va Masiyo o‘g‘li ruhoniy Zafaniyoni yubordi. Shunda Egamiz O‘z so‘zini Yeremiyoga ayon qildi. Peshxur bilan Zafaniyo Yeremiyoga shunday dedilar:</div>
  <div id="2"><sup><a href="https://www.kitobook.com/compare/book/24/21/2/" title="сравнение переводов, параллельные ссылки">2</a></sup> “O‘tinamiz, biz uchun Egamizga yolvor, chunki Bobil shohi Navuxadnazar bizga hujum qilyapti. Balki Egamiz avvalgidek mo‘jizalar ko‘rsatib, Navuxadnazarni orqaga chekintirar.”</div>
  <div id="3"><sup><a href="https://www.kitobook.com/compare/book/24/21/3/" title="сравнение переводов, параллельные ссылки">3</a></sup> Yeremiyo ularga shunday deb javob berdi:</div>
  <div id="4"><sup><a href="https://www.kitobook.com/compare/book/24/21/4/" title="сравнение переводов, параллельные ссылки">4</a></sup> “Borib, Zidqiyoga Isroil xalqining Xudosi — Egamizning so‘zlarini aytinglar: Sizlar qo‘lingizga qurol olib, sizlarni qamal qilgan Bobil shohiga va Bobilliklarga qarshi jang qilyapsizlar. Ammo qo‘lingizdagi qurollaringizni Men Bobilliklarga emas, balki o‘zlaringizga qarshi ishlataman. Mana shu shahar markazida qurollaringizni uyib tashlayman.</div>
  <div id="5"><sup><a href="https://www.kitobook.com/compare/book/24/21/5/" title="сравнение переводов, параллельные ссылки">5</a></sup> Men O‘zim sizlarga qarshi chiqaman. O‘z qudratu ajoyibotlarim bilan, qahru g‘azabim bilan sizlarga qarshi jang qilaman.</div>
  <div id="6"><sup><a href="https://www.kitobook.com/compare/book/24/21/6/" title="сравнение переводов, параллельные ссылки">6</a></sup> Bu shahar aholisini yo‘q qilaman. Odamlaru hayvonlar o‘latdan nobud bo‘ladilar.”</div>
  <div id="7"><sup><a href="https://www.kitobook.com/compare/book/24/21/7/" title="сравнение переводов, параллельные ссылки">7</a></sup> Egamiz shunday demoqda: “Shundan keyin Men Yahudo shohi Zidqiyoni, uning a’yonlarini, shaharda urushdan, qahatchilikdan va o‘latdan omon qolgan hamma odamlarni Bobil shohi Navuxadnazarning qo‘liga beraman. Ularda qasdi borlarga topshiraman, dushman qo‘liga beraman. Dushmanlar shahar aholisini shafqatsizlarcha qirib tashlaydilar. Bironta odamning ham qonidan kechmaydilar, ularga achinmaydilar, rahm qilmaydilar.”</div>
  <div id="8"><sup><a href="https://www.kitobook.com/compare/book/24/21/8/" title="сравнение переводов, параллельные ссылки">8</a></sup> “Sen bu xalqqa shunday deb ayt: Egamiz demoqda: Men sizlarga ikkita yo‘lni — hayot va o‘lim yo‘lini berdim.</div>
  <div id="9"><sup><a href="https://www.kitobook.com/compare/book/24/21/9/" title="сравнение переводов, параллельные ссылки">9</a></sup> Shaharda qolganlar qilich, qahatchilik va o‘latdan nobud bo‘ladilar. Shahardan chiqib, Bobilliklarga taslim bo‘lganlar esa tirik qoladilar. Bu odamlar hech bo‘lmasa o‘z jonlarini saqlab qoladilar.</div>
  <div id="10"><sup><a href="https://www.kitobook.com/compare/book/24/21/10/" title="сравнение переводов, параллельные ссылки">10</a></sup> Men bu shaharga yaxshilik emas, kulfat keltirishga qaror qildim. Bu shaharni Bobil shohiga taslim qilib beraman. Navuxadnazar shaharga o‘t qo‘yadi.” Egamizning kalomi shudir.</div>
  <div id="11"><sup><a href="https://www.kitobook.com/compare/book/24/21/11/" title="сравнение переводов, параллельные ссылки">11</a></sup> “Yahudo shohining xonadoniga shunday deb ayt: Egamizning so‘zini eshitinglar,</div>
  <div id="12"><sup><a href="https://www.kitobook.com/compare/book/24/21/12/" title="сравнение переводов, параллельные ссылки">12</a></sup> ey Dovud sulolasi! Egamiz shunday demoqda: Har kuni ertalabdan adolat qilinglar, Jabrdiydalarni zo‘ravonlar qo‘lidan qutqaringlar. Aks holda qilgan yovuzliklaringiz tufayli Mening g‘azabim alanga oladi, U g‘azabimni so‘ndirishga hech kimning qurbi yetmaydi.”</div>
  <div id="13"><sup><a href="https://www.kitobook.com/compare/book/24/21/13/" title="сравнение переводов, параллельные ссылки">13</a></sup> Egamiz shunday demoqda: “Ey, vodiydagi qoya ustida qurilgan Quddus, Men senga qarshiman! Sizlar aytasiz: “Kim ham bizga qarshi chiqa olardi?! Kim ham qo‘rg‘onlarimizga kira olardi?!”</div>
  <div id="14"><sup><a href="https://www.kitobook.com/compare/book/24/21/14/" title="сравнение переводов, параллельные ссылки">14</a></sup> Men qilmishingizga yarasha jazoingizni beraman. Shohning saroyiga o‘t qo‘yaman, Olov atrofdagi hamma narsani yondiradi.” Egamizning kalomi shudir.</div>
</div>