<div itemprop="articleBody" class="text">
  <div id="1"><sup><a href="https://www.kitobook.com/compare/book/24/03/1/" title="сравнение переводов, параллельные ссылки">1</a></sup> Egamiz shunday demoqda: “Bir odam xotini bilan ajrashdi, deylik. Agar xotini borib, boshqasiga turmushga chiqsa, oldingi eri uni qayta nikohiga olishi mumkinmi?! Bunday bema’nigarchilik yurtni harom qilib yubormaydimi?! Ey Isroil, sen ko‘p o‘ynashlar orttirib fohishalik qilding. Endi qaysi yuz bilan oldimga qaytib kelmoqchisan?!</div>
  <div id="2"><sup><a href="https://www.kitobook.com/compare/book/24/03/2/" title="сравнение переводов, параллельные ссылки">2</a></sup> Atrofingdagi yalang qirlarga nazar solib, qara! Sen fohishalik qilmagan biror joy qoldimi?! Sen yo‘l bo‘ylarida o‘tirib, o‘ynashlaringni kutding. Cho‘lda bosqinchilik qilishga shay turgan qaroqchiday bo‘lding. Menga qilgan bevafoliging va fosiqliging bilan, Butun yurtni harom qilding.</div>
  <div id="3"><sup><a href="https://www.kitobook.com/compare/book/24/03/3/" title="сравнение переводов, параллельные ссылки">3</a></sup> Shu sababdan yomg‘ir yog‘madi, Bahorda yog‘ingarchilik bo‘lmadi. Sen fohishaday bezbetsan, Uyat degan narsani bilmaysan.</div>
  <div id="4"><sup><a href="https://www.kitobook.com/compare/book/24/03/4/" title="сравнение переводов, параллельные ссылки">4</a></sup> Endi esa Menga: “Otajonimsan”, deyapsan, “Yoshligimdan buyon do‘stimsan”, deb aytyapsan!</div>
  <div id="5"><sup><a href="https://www.kitobook.com/compare/book/24/03/5/" title="сравнение переводов, параллельные ссылки">5</a></sup> “Hadeb mendan jahling chiqaveradimi?” deysan, “Bir umr menga g‘azabingni sochasanmi?” deb aytasan, O‘zing esa imkoning boricha yovuzlik qilaverasan.”</div>
  <div id="6"><sup><a href="https://www.kitobook.com/compare/book/24/03/6/" title="сравнение переводов, параллельные ссылки">6</a></sup> Shoh Yo‘shiyo davrida Egamiz menga shunday dedi: “Bevafo Isroilning qilmishlarini ko‘rdingmi? Har bir baland tepalikda va har bir yashil daraxt ostida u fohishalik qildi.</div>
  <div id="7"><sup><a href="https://www.kitobook.com/compare/book/24/03/7/" title="сравнение переводов, параллельные ссылки">7</a></sup> Barcha qilmishlaridan keyin ham, oldimga qaytib keladi, deb o‘ylagan edim. Lekin u qaytib kelmadi. Shuning uchun Men sadoqatsiz Isroilga taloq xatini berib, jo‘natib yubordim. Uning singlisi Yahudo esa buni ko‘rgan edi.</div>
  <div id="8"><sup><a href="https://www.kitobook.com/compare/book/24/03/8/" title="сравнение переводов, параллельные ссылки">8</a></sup> Shunga qaramay bu munofiq zarracha ham qo‘rqmadi, u Menga vafo qilmay, fahshga berildi.</div>
  <div id="9"><sup><a href="https://www.kitobook.com/compare/book/24/03/9/" title="сравнение переводов, параллельные ссылки">9</a></sup> Isroil tosh va yog‘ochdan yasalgan xudolarga sig‘inib, zino qilgan edi. Yengiltaklik bilan fohishalik qilib, yurtni harom etgan edi.”</div>
  <div id="10"><sup><a href="https://www.kitobook.com/compare/book/24/03/10/" title="сравнение переводов, параллельные ссылки">10</a></sup> “Bularga qaramay, uning munofiq singlisi Yahudo, Menga sof ko‘ngil bilan qaytmadi. U ko‘zbo‘yamachilik qildi”, deb aytmoqda Egamiz.</div>
  <div id="11"><sup><a href="https://www.kitobook.com/compare/book/24/03/11/" title="сравнение переводов, параллельные ссылки">11</a></sup> Keyin Egamiz menga shunday dedi: “Bevafo Isroil munofiq Yahudoga qaraganda o‘zini solih qilib ko‘rsatdi.</div>
  <div id="12"><sup><a href="https://www.kitobook.com/compare/book/24/03/12/" title="сравнение переводов, параллельные ссылки">12</a></sup> Qani, shimolga bor, u yerda ushbu so‘zlarimni jar solib ayt: — Egamiz shunday deb aytmoqda: Ey bevafo Isroil, Menga yuz bur! Endi Men senga g‘azabimni sochmayman, Men rahmdilman. Sendan to abad g‘azablanmayman.” Egamizning kalomi shudir.</div>
  <div id="13"><sup><a href="https://www.kitobook.com/compare/book/24/03/13/" title="сравнение переводов, параллельные ссылки">13</a></sup> “Faqatgina gunohingni tan olgin: sen Egang Xudoga qarshi bosh ko‘tarding, har bir yashil daraxt ostida begona xudolarga sajda etib, zino qilding, Mening gapimga kirmading”, deb aytmoqda Egamiz.</div>
  <div id="14"><sup><a href="https://www.kitobook.com/compare/book/24/03/14/" title="сравнение переводов, параллельные ссылки">14</a></sup> Egamiz shunday demoqda: “Ey sadoqatsiz farzandlar, oldimga qaytinglar! Zero, Men xo‘jayiningizman. Har bir shahardan bittangizni, har bir xonadondan ikkitangizni olib, Quddusga olib kelaman.</div>
  <div id="15"><sup><a href="https://www.kitobook.com/compare/book/24/03/15/" title="сравнение переводов, параллельные ссылки">15</a></sup> Men sizlarga ko‘nglimdagi cho‘ponlarni beraman. Ular sizlarni donolik va bilim bilan boshqarishadi.</div>
  <div id="16"><sup><a href="https://www.kitobook.com/compare/book/24/03/16/" title="сравнение переводов, параллельные ссылки">16</a></sup> Sizlar yurtda ko‘payib, uvali–juvali bo‘lasizlar. Shunda xalq Mening ahd sandig‘im haqida gapirmaydigan bo‘ladi. Ular sandiq haqida o‘ylashmaydi, uni esga ham olishmaydi. Ularga zarurati bo‘lmagani uchun, yangisini yasashmaydi.</div>
  <div id="17"><sup><a href="https://www.kitobook.com/compare/book/24/03/17/" title="сравнение переводов, параллельные ссылки">17</a></sup> Zero, o‘sha vaqtda Quddus “Egamizning Taxti”, deb ataladi. Hamma xalqlar Menga sajda qilish uchun Quddusda, Mening huzurimda to‘planadilar. Shundan keyin ular hech qachon yovuz yuraklarining o‘jarliklarini qilmaydilar.</div>
  <div id="18"><sup><a href="https://www.kitobook.com/compare/book/24/03/18/" title="сравнение переводов, параллельные ссылки">18</a></sup> O‘sha kunlarda Yahudo va Isroil xalqlari birlashadi. Ular shimoldagi yurtdan Men ota–bobolaringizga mulk qilib bergan yurtga birga qaytib kelishadi.”</div>
  <div id="19"><sup><a href="https://www.kitobook.com/compare/book/24/03/19/" title="сравнение переводов, параллельные ссылки">19</a></sup> Men, Egangiz, ichimda shunday degan edim: “Seni jon–jon deya O‘zimga farzand qilib olgan bo‘lar edim, Senga ajoyib yurtni sovg‘a qilgan bo‘lar edim, Xalqlarning eng go‘zal mulkini senga bergan bo‘lar edim. Meni “Otajonim deysan”, deya niyat qilgan edim, Mendan hech qachon yuz o‘girmaysan, deb o‘ylagan edim.</div>
  <div id="20"><sup><a href="https://www.kitobook.com/compare/book/24/03/20/" title="сравнение переводов, параллельные ссылки">20</a></sup> Ammo, ey Isroil, Menga bevafolik qilding! Sen eriga xiyonat qilgan ayolday bo‘lding”, deb aytmoqda Egamiz.</div>
  <div id="21"><sup><a href="https://www.kitobook.com/compare/book/24/03/21/" title="сравнение переводов, параллельные ссылки">21</a></sup> Yap–yalang qirlar uzra fig‘on eshitilmoqda, Isroil xalqi dodu faryod solmoqda. Zotan, ular haq yo‘ldan ozgan edilar, O‘zlarining Egasi Xudoni unutib yuborgan edilar.</div>
  <div id="22"><sup><a href="https://www.kitobook.com/compare/book/24/03/22/" title="сравнение переводов, параллельные ссылки">22</a></sup> Ey, sadoqatsiz farzandlarim, orqaga qaytinglar! Bevafo qalbingizga Men shifo beraman.” Sizlar shunday deysizlar: “Mana, oldingga qaytyapmiz, Axir, Egamiz Xudo Sensan.</div>
  <div id="23"><sup><a href="https://www.kitobook.com/compare/book/24/03/23/" title="сравнение переводов, параллельные ссылки">23</a></sup> Biz qirlarda butlarga sajda qilar edik, Qattiq shovqin–suron ko‘tarar edik. Ammo hammasi behuda ekan. Yagona Najotkorimiz Sensan.</div>
  <div id="24"><sup><a href="https://www.kitobook.com/compare/book/24/03/24/" title="сравнение переводов, параллельные ссылки">24</a></sup> Bu yaramas butlar bolaligimizdan buyon, Otalarimizning mehnatini yo‘qqa chiqardi, Ularni mol–qo‘ylaridan ayirdi, O‘g‘il–qizlaridan judo qildi.</div>
  <div id="25"><sup><a href="https://www.kitobook.com/compare/book/24/03/25/" title="сравнение переводов, параллельные ссылки">25</a></sup> Keling, sharmandalikni o‘zimizga to‘shak qilaylik, Uyatni yopinchiq qilib, ustimizga yopaylik! Axir, ota–bobolarimiz bilan biz Egamiz Xudoga qarshi gunoh qildik. Yoshligimizdan to bugungacha Egamiz Xudoning gapiga kirmadik.”</div>
</div>