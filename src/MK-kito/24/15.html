<div itemprop="articleBody" class="text">
  <div id="1"><sup><a href="https://www.kitobook.com/compare/book/24/15/1/" title="сравнение переводов, параллельные ссылки">1</a></sup> Egamiz menga dedi: “Hatto Muso bilan Shomuil huzurimda turib, yolvorganda ham, Men bu xalqqa achinmagan bo‘lardim. Bu xalqni huzurimdan hayda! Yo‘qolishsin!</div>
  <div id="2"><sup><a href="https://www.kitobook.com/compare/book/24/15/2/" title="сравнение переводов, параллельные ссылки">2</a></sup> Ular sendan “Qayerga boramiz?” deb so‘rashsa, ularga shunday deb ayt: Egamiz shunday demoqda: Hamma peshanasidagini ko‘rsin, Ba’zilar o‘latga yo‘liqib nobud bo‘lsin, Ba’zilar qilichdan o‘tkazilsin, Ba’zilar ochlikdan qirilib ketsin, Ba’zilar asirlikka tushib, surgunga ketsin.</div>
  <div id="3"><sup><a href="https://www.kitobook.com/compare/book/24/15/3/" title="сравнение переводов, параллельные ссылки">3</a></sup> Egamiz demoqda: “Ularning boshiga to‘rt xil balo–ofatni keltiraman: ular qilichdan halok bo‘lishadi, jasadlarini itlar sudraydi, qushlar va yovvoyi hayvonlar ularni g‘ajib tashlaydi.</div>
  <div id="4"><sup><a href="https://www.kitobook.com/compare/book/24/15/4/" title="сравнение переводов, параллельные ссылки">4</a></sup> Hizqiyo o‘g‘li Manashe Yahudo shohligi taxtida o‘tirib, Quddusda ko‘p qabihliklar qilgan edi. O‘sha qabihliklar tufayli dunyodagi barcha shohliklar xalqimdan hazar qiladigan bo‘ladi.”</div>
  <div id="5"><sup><a href="https://www.kitobook.com/compare/book/24/15/5/" title="сравнение переводов, параллельные ссылки">5</a></sup> Egamiz shunday demoqda: “Ey Quddus, kim senga achinar ekan?! Kim sen uchun motam tutar ekan?! Birontasi senga kelib, Hol–ahvol so‘rarmikan?!”</div>
  <div id="6"><sup><a href="https://www.kitobook.com/compare/book/24/15/6/" title="сравнение переводов, параллельные ссылки">6</a></sup> Egamiz shunday demoqda: “Sen Meni rad etding, Menga orqa o‘girding. Senga rahm qilaverib charchadim. Endi senga qarshi qo‘l ko‘taraman, Seni yo‘q qilib yuboraman.</div>
  <div id="7"><sup><a href="https://www.kitobook.com/compare/book/24/15/7/" title="сравнение переводов, параллельные ссылки">7</a></sup> Men seni yurtning har bir shahrida Bug‘doyni sovurganday sovuraman. Seni farzandlaringdan judo qilaman. Ey xalqim, seni nobud etaman, Axir, sen o‘z yo‘lingdan qaytmading.</div>
  <div id="8"><sup><a href="https://www.kitobook.com/compare/book/24/15/8/" title="сравнение переводов, параллельные ссылки">8</a></sup> Men bevalaringni dengiz qumidan ham ko‘p qilaman, Yigitlaringning onalariga qarshi Kuppa–kunduz kuni qirg‘in etuvchini jo‘nataman. To‘satdan boshlariga dahshat va azob–uqubat solaman.</div>
  <div id="9"><sup><a href="https://www.kitobook.com/compare/book/24/15/9/" title="сравнение переводов, параллельные ссылки">9</a></sup> Yetti farzandning onasi holdan toyib, jon beradi. Uning quyoshi kunduz kuni botadi, U xo‘rlanib, sharmanda bo‘ladi. Omon qolganlari dushman qilichidan o‘ladi.” Egamizning kalomi shudir.</div>
  <div id="10"><sup><a href="https://www.kitobook.com/compare/book/24/15/10/" title="сравнение переводов, параллельные ссылки">10</a></sup> Sho‘rim qurisin! Nega onam meni dunyoga keltirgan ekan–a?! Men butun yurt bilan tortishib, janjallashyapman. Qarz olmagan, qarz bermagan bo‘lsam ham, hamma meni qarg‘amoqda.</div>
  <div id="11"><sup><a href="https://www.kitobook.com/compare/book/24/15/11/" title="сравнение переводов, параллельные ссылки">11</a></sup> Egamiz shunday dedi: “Ey Quddus ahli, Men ayrimlaringizni omon qoldiraman, o‘shalarga yaxshiroq taqdir ato qilaman. Qolganingizning ustiga esa dushman tortib kelaman, boshingizga kulfatu og‘ir kunlar solaman.</div>
  <div id="12"><sup><a href="https://www.kitobook.com/compare/book/24/15/12/" title="сравнение переводов, параллельные ссылки">12</a></sup> Ey Yahudo xalqi, siz bronza va temirni sindira olmaganingiz kabi, shimoldan sizga hujum qiladigan dushmanlarni ham sindira olmaysizlar.”</div>
  <div id="13"><sup><a href="https://www.kitobook.com/compare/book/24/15/13/" title="сравнение переводов, параллельные ссылки">13</a></sup> “Sizlar yurtingizning hamma joyida ko‘p gunohlar qildingizlar. Shuning uchun boyliklaringiz va xazinalaringiz dushmanlarga tekin o‘lja bo‘ladi.</div>
  <div id="14"><sup><a href="https://www.kitobook.com/compare/book/24/15/14/" title="сравнение переводов, параллельные ссылки">14</a></sup> O‘zingiz bilmagan yurtda dushmanlaringizga xizmat qilasizlar. Mening g‘azabim olovday sizlarni yamlamay yutadi”, deb aytmoqda Egamiz.</div>
  <div id="15"><sup><a href="https://www.kitobook.com/compare/book/24/15/15/" title="сравнение переводов, параллельные ссылки">15</a></sup> Shunda men dedim: Ey Egam, Sen hammasini bilasan, Yodga ol meni, yordam bergin, Meni quvg‘in qilganlardan o‘ch olgin. G‘animlarimga sabr–toqat qilib, Tag‘in meni halok qilib yuborma. Seni deb xo‘rlanganimni esingdan chiqarma.</div>
  <div id="16"><sup><a href="https://www.kitobook.com/compare/book/24/15/16/" title="сравнение переводов, параллельные ссылки">16</a></sup> Aytgan har bir so‘zingga tashna edim. So‘zlaringdan shodlanar edim, So‘zlaring dilimga quvonch bag‘ishlar edi. Zero, men Senga tegishliman, Ey Parvardigori Olam — Egamiz.</div>
  <div id="17"><sup><a href="https://www.kitobook.com/compare/book/24/15/17/" title="сравнение переводов, параллельные ссылки">17</a></sup> Men xushchaqchaq ulfatlar davrasida o‘tirmadim, Ularning xursandchiligiga sherik bo‘lmadim. Qo‘ling ostida yolg‘iz o‘zim o‘tirar edim, Sen meni g‘azabga to‘ldirgan eding.</div>
  <div id="18"><sup><a href="https://www.kitobook.com/compare/book/24/15/18/" title="сравнение переводов, параллельные ссылки">18</a></sup> Nega mening dardim zo‘rayyapti? Nega og‘ir yaram tuzalmayapti? Nahotki yozda qurigan buloq kabi Umidlarimni barbod qilsang?!</div>
  <div id="19"><sup><a href="https://www.kitobook.com/compare/book/24/15/19/" title="сравнение переводов, параллельные ссылки">19</a></sup> Egamiz demoqda: “Agar tavba qilsang, seni yana xizmatimga olaman. Bo‘lmag‘ur gaplar o‘rniga to‘g‘ri so‘zlar gapirsang, Seni O‘zimning so‘zlovchim qilaman. Shunda sen ularning oldiga bormaysan, Ular sening oldingga kelishadi.</div>
  <div id="20"><sup><a href="https://www.kitobook.com/compare/book/24/15/20/" title="сравнение переводов, параллельные ссылки">20</a></sup> Men seni bu xalq qarshisida Mustahkam bronza devorday qilaman. Ular senga hujum qilishadi, Lekin seni yenga olishmaydi. O‘zim sen bilan birga bo‘laman, Seni xalos qilib, qutqaraman.</div>
  <div id="21"><sup><a href="https://www.kitobook.com/compare/book/24/15/21/" title="сравнение переводов, параллельные ссылки">21</a></sup> Ha, fosiqlar qo‘lidan xalos qilaman, Zolimlar changalidan ozod etaman.” Egamizning kalomi shudir.</div>
</div>