<div itemprop="articleBody" class="text">
  <div id="1"><sup><a href="https://www.kitobook.com/compare/book/24/48/1/" title="сравнение переводов, параллельные ссылки">1</a></sup> Isroil xalqining Xudosi — Sarvari OlamMo‘ab haqida shunday demoqda: “Navo aholisining holiga voy! Ularning shahri xarob bo‘ladi. Xiratayim sharmandalarcha mag‘lub bo‘ladi, Uning qal’asi uyatga qoladi, Yer bilan yakson qilinadi.</div>
  <div id="2"><sup><a href="https://www.kitobook.com/compare/book/24/48/2/" title="сравнение переводов, параллельные ссылки">2</a></sup> Mo‘abning dovrug‘idan asar ham qolmaydi. Dushman Xashbon shahrini qo‘lga kiritadi, Mo‘ab xalqini ildizidan quritishni reja qiladi. Madmon shahrida sukunat hukm suradi, Qilich uning iziga tushadi.</div>
  <div id="3"><sup><a href="https://www.kitobook.com/compare/book/24/48/3/" title="сравнение переводов, параллельные ссылки">3</a></sup> Ana, Xo‘ronaymdan faryod eshitilmoqda! “Xonavayron bo‘ldik!” deya xitob qilishmoqda.</div>
  <div id="4"><sup><a href="https://www.kitobook.com/compare/book/24/48/4/" title="сравнение переводов, параллельные ссылки">4</a></sup> “Mo‘ab vayron bo‘ldi–ku!” deya dodlashmoqda. Go‘daklari bo‘g‘ilib yig‘lamoqda.</div>
  <div id="5"><sup><a href="https://www.kitobook.com/compare/book/24/48/5/" title="сравнение переводов, параллельные ссылки">5</a></sup> Odamlar achchiq–achchiq yig‘lab, Luxit tepaligiga chiqishadi. Hatto Xo‘ronaymga tushish yo‘lida Achchiq fig‘on ovozlari eshitiladi.</div>
  <div id="6"><sup><a href="https://www.kitobook.com/compare/book/24/48/6/" title="сравнение переводов, параллельные ссылки">6</a></sup> Tezroq qoching! Cho‘ldagi yulg‘unday Joningizni saqlab qolishga tirishing!</div>
  <div id="7"><sup><a href="https://www.kitobook.com/compare/book/24/48/7/" title="сравнение переводов, параллельные ссылки">7</a></sup> Ey Mo‘ab, sen kuch va boyligingga tayanding, Endi esa mag‘lub bo‘lasan. Xudoying Xamo‘sh surgun qilinadi, Ruhoniylaringu a’yonlaring asir qilib olib ketiladi.</div>
  <div id="8"><sup><a href="https://www.kitobook.com/compare/book/24/48/8/" title="сравнение переводов, параллельные ссылки">8</a></sup> Har bir shahringga vayron etuvchi keladi, Birorta shahring omon qolmaydi. Vodiy vayron qilinadi, Yassi tepalik yakson etiladi.” Egamizning kalomi shudir.</div>
  <div id="9"><sup><a href="https://www.kitobook.com/compare/book/24/48/9/" title="сравнение переводов, параллельные ссылки">9</a></sup> Mo‘ab uchun qabr toshi tayyorlang, Ko‘p o‘tmay Mo‘ab yo‘q bo‘ladi. Shaharlari vayron qilinadi, Hammasi huvullab qoladi.</div>
  <div id="10"><sup><a href="https://www.kitobook.com/compare/book/24/48/10/" title="сравнение переводов, параллельные ссылки">10</a></sup> Egamizning ishidan bo‘yin tovlagan kishi la’nati bo‘lsin! Qon to‘kishdan o‘zini tiygan bunday kishi la’nati bo‘lsin!</div>
  <div id="11"><sup><a href="https://www.kitobook.com/compare/book/24/48/11/" title="сравнение переводов, параллельные ссылки">11</a></sup> Mo‘ab yoshligidan bexatar o‘sgan, Tindirilgan sharob kabi tinch yashagan. Go‘yo bir idishdan boshqasiga quyilmagan, Hech qachon o‘z yurtidan surgun bo‘lmagan. Shu bois uning ta’mi o‘zgarmagan, Muattar hidi saqlanib qolgan.</div>
  <div id="12"><sup><a href="https://www.kitobook.com/compare/book/24/48/12/" title="сравнение переводов, параллельные ссылки">12</a></sup> Egamiz shunday demoqda: “Ammo shunday kunlar kelmoqdaki, Men Mo‘abga qarshi odamlarni jo‘nataman. Ular Mo‘abni sharob to‘kkanday to‘kib tashlaydilar. Idishlarini bo‘shatib, chilparchin qiladilar.</div>
  <div id="13"><sup><a href="https://www.kitobook.com/compare/book/24/48/13/" title="сравнение переводов, параллельные ссылки">13</a></sup> Mo‘ab xalqi o‘z xudosi Xamo‘sh dastidan sharmanda bo‘ladi, Isroil xalqining holiga tushadi. Axir, Isroil ham Baytildagi buzoqqa inonib, Sharmandayi sharmisor bo‘lgan edi–ku!</div>
  <div id="14"><sup><a href="https://www.kitobook.com/compare/book/24/48/14/" title="сравнение переводов, параллельные ссылки">14</a></sup> “Biz qahramonlarmiz, Jasur jangchilarmiz”, deb Aytishga qanday haddingiz sig‘di?</div>
  <div id="15"><sup><a href="https://www.kitobook.com/compare/book/24/48/15/" title="сравнение переводов, параллельные ссылки">15</a></sup> Xudo Shohdir, Sarvari Olamdir Uning nomi. U shunday demoqda: “Mo‘ab vayron bo‘ladi, Shaharlari bosib olinadi. Eng sara yigitlari qirib tashlanadi.</div>
  <div id="16"><sup><a href="https://www.kitobook.com/compare/book/24/48/16/" title="сравнение переводов, параллельные ссылки">16</a></sup> Mo‘abga kulfat yaqinlashmoqda, Falokat unga yelday uchib kelmoqda.</div>
  <div id="17"><sup><a href="https://www.kitobook.com/compare/book/24/48/17/" title="сравнение переводов, параллельные ссылки">17</a></sup> Ey Mo‘ab qo‘shnilari, qayg‘uringlar, Ey Mo‘abni taniganlar, motam tutinglar. Aytinglar: “Evoh, saltanat hassasi sindi. Qudratli va ulug‘vor hassa parchalandi.”</div>
  <div id="18"><sup><a href="https://www.kitobook.com/compare/book/24/48/18/" title="сравнение переводов, параллельные ссылки">18</a></sup> Ey Dibonda yashaganlar, To‘rdagi o‘rningizdan turinglar, Yerdagi tuproqqa o‘tiringlar. Zero, Mo‘abni halok etuvchi sizga qarshi chiqadi, U qo‘rg‘onlaringizni qulatadi.</div>
  <div id="19"><sup><a href="https://www.kitobook.com/compare/book/24/48/19/" title="сравнение переводов, параллельные ссылки">19</a></sup> Ey Arorda yashaydiganlar, Ko‘chaga chiqib kuzatib turinglar! Qochib ketayotgan erkagu ayollardan “Nima bo‘ldi?” deb so‘ranglar.</div>
  <div id="20"><sup><a href="https://www.kitobook.com/compare/book/24/48/20/" title="сравнение переводов, параллельные ссылки">20</a></sup> Oh, Mo‘ab sharmanda bo‘ldi, vayron qilindi. Uvvos solib, faryod qilinglar! Mo‘ab xarob bo‘lganini Arnon daryosi bo‘ylarida e’lon qilinglar.”</div>
  <div id="21"><sup><a href="https://www.kitobook.com/compare/book/24/48/21/" title="сравнение переводов, параллельные ссылки">21</a></sup> Xudo yassi tepaliklarda joylashgan hamma shaharlarni: Xo‘lunni, Yaxazni, Mifatni,</div>
  <div id="22"><sup><a href="https://www.kitobook.com/compare/book/24/48/22/" title="сравнение переводов, параллельные ссылки">22</a></sup> Dibonni, Navoni, Bayt–Diblatayimni,</div>
  <div id="23"><sup><a href="https://www.kitobook.com/compare/book/24/48/23/" title="сравнение переводов, параллельные ссылки">23</a></sup> Xiratayimni, Bayt– Gamulni, Bayt–Miyonni,</div>
  <div id="24"><sup><a href="https://www.kitobook.com/compare/book/24/48/24/" title="сравнение переводов, параллельные ссылки">24</a></sup> Xariyo‘tni, Bozraxni jazolaydi. Xullas, uzoq–yaqinda joylashgan hamma Mo‘ab shaharlari vayron bo‘ladi.</div>
  <div id="25"><sup><a href="https://www.kitobook.com/compare/book/24/48/25/" title="сравнение переводов, параллельные ссылки">25</a></sup> Mo‘abning qudrati sinadi, kuchi kesiladi. Egamizning kalomi shudir.</div>
  <div id="26"><sup><a href="https://www.kitobook.com/compare/book/24/48/26/" title="сравнение переводов, параллельные ссылки">26</a></sup> O‘zini Egamizdan ustun qo‘ygan Mo‘abni mast qilinglar. O‘z qusug‘ida o‘zi dumalab yotsin, odamlarga kulgi, masxara bo‘lsin.</div>
  <div id="27"><sup><a href="https://www.kitobook.com/compare/book/24/48/27/" title="сравнение переводов, параллельные ссылки">27</a></sup> Ey Mo‘ab, esingdami, Isroil ustidan kulgan eding! U o‘g‘rimidiki, u haqda gapirganingda boshingni chayqagan eding!</div>
  <div id="28"><sup><a href="https://www.kitobook.com/compare/book/24/48/28/" title="сравнение переводов, параллельные ссылки">28</a></sup> “Ey, Mo‘ab aholisi! Shaharlarni tark eting, Qoyalar orasida yashab yuravering. Tog‘ darasida in qurgan kabutarlarday bo‘ling.</div>
  <div id="29"><sup><a href="https://www.kitobook.com/compare/book/24/48/29/" title="сравнение переводов, параллельные ссылки">29</a></sup> Eshitganmiz Mo‘abning mag‘rurligini, Manmanligi, kiborligi, takabburligini! Naqadar takabburdir u! Nihoyatda gerdayib ketgan!”</div>
  <div id="30"><sup><a href="https://www.kitobook.com/compare/book/24/48/30/" title="сравнение переводов, параллельные ссылки">30</a></sup> Egamiz shunday demoqda: “Men bu xalqning surbetligini bilaman. Ular behuda maqtanadilar.</div>
  <div id="31"><sup><a href="https://www.kitobook.com/compare/book/24/48/31/" title="сравнение переводов, параллельные ссылки">31</a></sup> Shunday ekan, Mo‘ab uchun men yig‘layman, Butun Mo‘ab xalqi uchun faryod qilaman. Xir–Xarasot aholisi uchun ko‘z yosh to‘kaman.</div>
  <div id="32"><sup><a href="https://www.kitobook.com/compare/book/24/48/32/" title="сравнение переводов, параллельные ссылки">32</a></sup> Ey Sivmo qishlog‘ining uzumzorlari, Men ham Yazir shahri singari sizlar uchun qayg‘uraman. Sizning novdalaringiz o‘sib ketdi, Hatto O‘lik dengizdan ham oshib o‘tdi, Shoxlaringiz Yazir shahrigacha yetdi. Ammo yozgi mevalar va uzumlaringizga Zararkunanda tushdi.</div>
  <div id="33"><sup><a href="https://www.kitobook.com/compare/book/24/48/33/" title="сравнение переводов, параллельные ссылки">33</a></sup> Mo‘abning hosildor yerlarida Shodligu xursandchilik barham topdi. Men uzum siqish chuqurlardagi Sharobni tortib olaman. Endi hech kim shodlikdan hayqirib uzum ezmaydi, Shodon qiyqiriqlar endi eshitilmaydi.”</div>
  <div id="34"><sup><a href="https://www.kitobook.com/compare/book/24/48/34/" title="сравнение переводов, параллельные ссылки">34</a></sup> “Xashbon, Elaley ahli faryod chekadi, Ularning ovozi Yaxazgacha eshitiladi. Sadosi Zo‘vardan Xo‘ronaymgacha jaranglaydi, To Eglat–Shalishiyogacha yetib boradi. Hatto Nimrim suvlari nobud bo‘ladi.</div>
  <div id="35"><sup><a href="https://www.kitobook.com/compare/book/24/48/35/" title="сравнение переводов, параллельные ссылки">35</a></sup> Egamiz shunday demoqda: Mo‘ab sajdagohlarida qurbonlik qilganlarni yo‘q qilaman, O‘z xudolariga atab tutatqi tutatganlarni o‘ldiraman.</div>
  <div id="36"><sup><a href="https://www.kitobook.com/compare/book/24/48/36/" title="сравнение переводов, параллельные ссылки">36</a></sup> Qalbim nay kabi nola qilib, Mo‘ab uchun qayg‘urmoqda. Ha, qalbim nay kabi, Xir–Xarasot odamlari uchun yig‘lamoqda. Axir, ularning yiqqan boyligi yo‘q bo‘ldi.”</div>
  <div id="37"><sup><a href="https://www.kitobook.com/compare/book/24/48/37/" title="сравнение переводов, параллельные ссылки">37</a></sup> Qayg‘udan hamma sochini oldirgan, Hamma soqolini qirib tashlagan, Hamma qo‘llarini tilgan, Bellariga qanor o‘rab olgan.”</div>
  <div id="38"><sup><a href="https://www.kitobook.com/compare/book/24/48/38/" title="сравнение переводов, параллельные ссылки">38</a></sup> Egamiz shunday demoqda: Mo‘abdagi hamma tomlar ustida, Hamma shahar maydonlarida Faqat marsiya aytiladi. Zotan Men Mo‘abni sindirib tashlayman, Keraksiz idishday chilparchin qilaman.</div>
  <div id="39"><sup><a href="https://www.kitobook.com/compare/book/24/48/39/" title="сравнение переводов, параллельные ссылки">39</a></sup> Mo‘ab chil–chil sinadi! Odamlari achchiq–achchiq yig‘laydi! Sharmandalikdan Mo‘ab yuzini yashiradi! Mo‘ab hammaga masxara bo‘ladi, Uning ahvolidan qo‘shni xalqlar vahimaga tushadi.”</div>
  <div id="40"><sup><a href="https://www.kitobook.com/compare/book/24/48/40/" title="сравнение переводов, параллельные ссылки">40</a></sup> Egamiz shunday demoqda: “Qaranglar! Dushman burgut singari Mo‘abga hujum qilmoqda, Qanot kerib Mo‘ab uzra parvoz etmoqda.</div>
  <div id="41"><sup><a href="https://www.kitobook.com/compare/book/24/48/41/" title="сравнение переводов, параллельные ссылки">41</a></sup> Mo‘ab shaharlari endi olinadi, Qal’alari qo‘lga kiritiladi. O‘sha kuni Mo‘ab lashkarlari vahimaga tushadi, Ular dard tutgan ayol kabi bo‘lib qoladi.</div>
  <div id="42"><sup><a href="https://www.kitobook.com/compare/book/24/48/42/" title="сравнение переводов, параллельные ссылки">42</a></sup> Axir, Mo‘ab o‘zini Egamizdan ustun qo‘ydi– da, Endi u nobud bo‘ladi.</div>
  <div id="43"><sup><a href="https://www.kitobook.com/compare/book/24/48/43/" title="сравнение переводов, параллельные ссылки">43</a></sup> Ey Mo‘ab ahli, sizni vahima, Tuzoq va choh kutmoqda!” Egamizning kalomi shudir.</div>
  <div id="44"><sup><a href="https://www.kitobook.com/compare/book/24/48/44/" title="сравнение переводов, параллельные ссылки">44</a></sup> “Vahimadan qochgan chuqurga tushar, Chuqurdan chiqqan esa tuzoqqa ilinar. Men Mo‘abning boshiga Jazo yilini keltiraman.” Egamizning kalomi shudir.</div>
  <div id="45"><sup><a href="https://www.kitobook.com/compare/book/24/48/45/" title="сравнение переводов, параллельные ссылки">45</a></sup> “Holdan toygan qochoqlar Xashbon shahri soyasida to‘xtaydi. Ammo olov chiqadi Xashbon shahridan, Alanga chiqadi shoh Sixo‘nning shahridan. Yong‘in butun Mo‘ab yurtini yamlab yutadi, Isyonkor odamlarning boshini yeydi.</div>
  <div id="46"><sup><a href="https://www.kitobook.com/compare/book/24/48/46/" title="сравнение переводов, параллельные ссылки">46</a></sup> Ey Mo‘ab, holingga voy! Xamo‘shga sig‘inganlar nobud bo‘ladi, O‘g‘il–qizlaring asirlikka tushadi.</div>
  <div id="47"><sup><a href="https://www.kitobook.com/compare/book/24/48/47/" title="сравнение переводов, параллельные ссылки">47</a></sup> Ammo keyinchalik Men Mo‘ab xalqini yana farovonlikka erishtiraman.” Egamizning kalomi shudir. Mo‘ab to‘g‘risidagi bashoratlar o‘z nihoyasiga yetdi.</div>
</div>