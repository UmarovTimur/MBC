<div itemprop="articleBody" class="text">
  <div id="1"><sup><a href="https://www.kitobook.com/compare/book/24/33/1/" title="сравнение переводов, параллельные ссылки">1</a></sup> Yeremiyo soqchilar hovlisida qamoqda o‘tirganda, Egamiz unga ikkinchi marta O‘z so‘zini ayon qildi.</div>
  <div id="2"><sup><a href="https://www.kitobook.com/compare/book/24/33/2/" title="сравнение переводов, параллельные ссылки">2</a></sup> Olamni yaratgan, yerga shakl berib o‘rnatgan, nomi Egamiz bo‘lgan Xudo shunday demoqda:</div>
  <div id="3"><sup><a href="https://www.kitobook.com/compare/book/24/33/3/" title="сравнение переводов, параллельные ссылки">3</a></sup> “Menga iltijo qil, senga javob beraman. Sen hali bilmaydigan buyuk sirlarni senga aytaman.”</div>
  <div id="4"><sup><a href="https://www.kitobook.com/compare/book/24/33/4/" title="сравнение переводов, параллельные ссылки">4</a></sup> Isroil xalqining Xudosi — Egamiz shunday demoqda: “Sizlar dushmanning qamal inshootlaridan va uning qilichidan saqlanmoqchi bo‘lib, shahringiz devorlarini mustahkam qildingiz. Buning uchun uylaringizni, hatto Yahudo shohlarining saroylarini buzdingizlar.</div>
  <div id="5"><sup><a href="https://www.kitobook.com/compare/book/24/33/5/" title="сравнение переводов, параллельные ссылки">5</a></sup> Sizlar Bobilliklar bilan jang qilasizlar. Ular esa vayrona uylaringizni jasadlarga to‘ldiradilar. Men qahr– g‘azabga to‘lib, xalqimni qiraman! Xalqimning qabihliklari tufayli bu shahardan yuz o‘girdim.</div>
  <div id="6"><sup><a href="https://www.kitobook.com/compare/book/24/33/6/" title="сравнение переводов, параллельные ссылки">6</a></sup> Shunga qaramay, bu shaharga yana shifo beraman, uni sog‘aytiraman. Aholisini sog‘–salomat qilib, cheksiz tinchlik va osoyishtalikdan bahramand etaman.</div>
  <div id="7"><sup><a href="https://www.kitobook.com/compare/book/24/33/7/" title="сравнение переводов, параллельные ссылки">7</a></sup> Men Yahudo va Isroil xalqlarini yana farovonlikka erishtiraman, avvalgiday qayta bunyod etaman.</div>
  <div id="8"><sup><a href="https://www.kitobook.com/compare/book/24/33/8/" title="сравнение переводов, параллельные ссылки">8</a></sup> Menga qarshi qilgan barcha gunohlaridan ularni poklayman. Bosh ko‘tarib, qilgan gunohlarini kechiraman.</div>
  <div id="9"><sup><a href="https://www.kitobook.com/compare/book/24/33/9/" title="сравнение переводов, параллельные ссылки">9</a></sup> Yer yuzidagi hamma xalqlar oldida Quddus Menga shuhrat, quvonch va shon–sharaf keltiradi. Quddusga qilgan yaxshiligimni, uning ravnaqini ko‘rgan barcha ellarni qo‘rquv va titroq bosadi.”</div>
  <div id="10"><sup><a href="https://www.kitobook.com/compare/book/24/33/10/" title="сравнение переводов, параллельные ссылки">10</a></sup> Egamiz shunday demoqda: “Sizlar, bu huvullagan shaharda na odam, na hayvon bor, deb aytasizlar. Aytganingiz ham bejiz emas. Yahudo shaharlari bilan Quddus ko‘chalari huvullab qolgan, u yerda na odam, na hayvon bor. Biroq u yerda siz yana bir bor</div>
  <div id="11"><sup><a href="https://www.kitobook.com/compare/book/24/33/11/" title="сравнение переводов, параллельные ссылки">11</a></sup> quvonchu shodlik sadolarini, kelin–kuyov ovozlarini eshitasiz. Odamlar Egasining uyiga yana shukrona nazrlarini keltiradilar, shunday deb yana kuylaydilar: Shukrona ayting Sarvari Olamga, U yaxshidir! Uning sodiq sevgisi abadiydir! Men bu yurtni ilgarigi farovonligiga erishtiraman.” Egamizning kalomi shudir.</div>
  <div id="12"><sup><a href="https://www.kitobook.com/compare/book/24/33/12/" title="сравнение переводов, параллельные ссылки">12</a></sup> Sarvari Olam shunday demoqda: “Odam va hayvonsiz huvullab qolgan bu joyda, yurtning hamma shaharlarida yana yaylovlar bo‘ladi, cho‘ponlar u yerda qo‘ylarini o‘tlatishadi.</div>
  <div id="13"><sup><a href="https://www.kitobook.com/compare/book/24/33/13/" title="сравнение переводов, параллельные ссылки">13</a></sup> Qirlardagi shaharlarda, g‘arbiy qirlar etaklaridagi, Nagav cho‘lidagi va Benyamin hududidagi shaharlarda, Quddus atrofida, Yahudo shaharlarida cho‘ponlar yana qo‘ylarini sanaydigan bo‘ladi.” Egamizning kalomi shudir.</div>
  <div id="14"><sup><a href="https://www.kitobook.com/compare/book/24/33/14/" title="сравнение переводов, параллельные ссылки">14</a></sup> Egamiz shunday demoqda: “Men Isroil va Yahudo xalqlariga bergan ezgu va’damni bajaraman. Va’damni bajaradigan kunlar yaqinlashib kelyapti.</div>
  <div id="15"><sup><a href="https://www.kitobook.com/compare/book/24/33/15/" title="сравнение переводов, параллельные ссылки">15</a></sup> O‘sha kunlarda Men Dovud naslidan solih bir novdani yetishtiraman. Yurtda u adolatu to‘g‘rilik ila ish tutadi.</div>
  <div id="16"><sup><a href="https://www.kitobook.com/compare/book/24/33/16/" title="сравнение переводов, параллельные ссылки">16</a></sup> O‘sha kunlarda Yahudo xalqi bexatar yashaydi, Quddus aholisi osoyishta hayot kechiradi. Quddus shahri “Egamiz najotkorimizdir” deb nom oladi.”</div>
  <div id="17"><sup><a href="https://www.kitobook.com/compare/book/24/33/17/" title="сравнение переводов, параллельные ссылки">17</a></sup> Egamiz shunday demoqda: “Dovudning nasli Isroil taxtida abadiy o‘tiradi.</div>
  <div id="18"><sup><a href="https://www.kitobook.com/compare/book/24/33/18/" title="сравнение переводов, параллельные ссылки">18</a></sup> Levi avlodidan bo‘lgan ruhoniylar esa huzurimda qurbonliklar kuydirib, don nazrlarini keltiradilar, ular abadulabad Menga qurbonliklar qiladilar.”</div>
  <div id="19"><sup><a href="https://www.kitobook.com/compare/book/24/33/19/" title="сравнение переводов, параллельные ссылки">19</a></sup> Egamizning so‘zi Yeremiyoga ayon bo‘ldi.</div>
  <div id="20"><sup><a href="https://www.kitobook.com/compare/book/24/33/20/" title="сравнение переводов, параллельные ссылки">20</a></sup> Egamiz shunday dedi: “Bordi–yu, birontangiz tun va kun bilan tuzgan amrimni buzishga qodir bo‘lsangiz, ularning tartibini o‘zgartira olsangiz,</div>
  <div id="21"><sup><a href="https://www.kitobook.com/compare/book/24/33/21/" title="сравнение переводов, параллельные ссылки">21</a></sup> shundagina Men ham Dovud va Menga xizmat qilayotgan Levi avlodi bilan tuzgan ahdimni buzaman, Dovud sulolasini taxtdan tushiraman.</div>
  <div id="22"><sup><a href="https://www.kitobook.com/compare/book/24/33/22/" title="сравнение переводов, параллельные ссылки">22</a></sup> Men qulim Dovud naslini va Menga xizmat qilayotgan Levi avlodini osmondagi yulduzlarday, dengizdagi qumday son–sanoqsiz qilaman.”</div>
  <div id="23"><sup><a href="https://www.kitobook.com/compare/book/24/33/23/" title="сравнение переводов, параллельные ссылки">23</a></sup> Yeremiyoga Egamizning so‘zi ayon bo‘ldi:</div>
  <div id="24"><sup><a href="https://www.kitobook.com/compare/book/24/33/24/" title="сравнение переводов, параллельные ссылки">24</a></sup> “Bu odamlarning gapini eshitdingmi? Ular, Egamiz O‘zi tanlagan ikkita xalqni — Isroil va Yahudoni rad etdi, deb aytib yurishibdi. Bu odamlar xalqimdan shunchalik hazar qilishadiki, uni endi xalq deb tan olishdan or qilishyapti.”</div>
  <div id="25"><sup><a href="https://www.kitobook.com/compare/book/24/33/25/" title="сравнение переводов, параллельные ссылки">25</a></sup> Egamiz shunday demoqda: “Men kun va tunga bergan amrimni, osmonu falak uchun o‘rnatgan qonun–qoidalarimni hech qachon o‘zgartirmayman.</div>
  <div id="26"><sup><a href="https://www.kitobook.com/compare/book/24/33/26/" title="сравнение переводов, параллельные ссылки">26</a></sup> Shu singari Yoqub avlodini va qulim Dovud sulolasini rad etmayman. Men doimo Dovud naslidan shoh tanlayman. Uni Ibrohim, Is’hoq va Yoqub avlodining ustidan hukmron qilib qo‘yaman. Men xalqimni yana farovonlikka erishtiraman, ularga rahm–shafqat ko‘rsataman.”</div>
</div>