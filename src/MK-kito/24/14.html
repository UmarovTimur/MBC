<div itemprop="articleBody" class="text">
  <div id="1"><sup><a href="https://www.kitobook.com/compare/book/24/14/1/" title="сравнение переводов, параллельные ссылки">1</a></sup> Yeremiyoga Egamizning qurg‘oqchilik haqidagi so‘zi ayon bo‘ldi:</div>
  <div id="2"><sup><a href="https://www.kitobook.com/compare/book/24/14/2/" title="сравнение переводов, параллельные ссылки">2</a></sup> “Yahudo aza tutmoqda, Shaharlari adoyi tamom bo‘ldi. Odamlar qayg‘uga botgan, Bag‘rlarini yerga berib yotibdi, Quddusdan faryod ko‘tarilmoqda.</div>
  <div id="3"><sup><a href="https://www.kitobook.com/compare/book/24/14/3/" title="сравнение переводов, параллельные ссылки">3</a></sup> Asilzodalar xizmatkorlarini suvga yubordilar. Xizmatkorlar sardobalarga borgan edilar, Ammo suv topa olmadilar. Idishlari bo‘m–bo‘sh qaytib keldilar. Ular tushkunlikka tushdilar, Sharmanda bo‘lib qoldilar, Uyatdan yuzlarini berkitib oldilar.</div>
  <div id="4"><sup><a href="https://www.kitobook.com/compare/book/24/14/4/" title="сравнение переводов, параллельные ссылки">4</a></sup> Yomg‘ir yog‘magani–chun yer yorilib ketdi, Dehqonlar umidsizlikka tushdi, Yuzlarini berkitib olishdi.</div>
  <div id="5"><sup><a href="https://www.kitobook.com/compare/book/24/14/5/" title="сравнение переводов, параллельные ссылки">5</a></sup> Hatto cho‘ldagi ona ohu ham, O‘t–o‘lan bo‘lmagani uchun, Yangi tug‘ilgan ohuchalarini tashlab ketmoqda.</div>
  <div id="6"><sup><a href="https://www.kitobook.com/compare/book/24/14/6/" title="сравнение переводов, параллельные ссылки">6</a></sup> Qulonlar yalang qirlarda turib, Chiyabo‘rilar kabi hansirayapti, O‘t yo‘qligidan qulonlarning ko‘zlari kirtayib qolgan.”</div>
  <div id="7"><sup><a href="https://www.kitobook.com/compare/book/24/14/7/" title="сравнение переводов, параллельные ссылки">7</a></sup> Gunohlarimiz bizga qarshi guvohlik bersa–da, O‘z noming haqi–hurmati bizga rahm qil, ey Egam. Axir, biz Senga ko‘p xiyonat qildik, Senga qarshi gunoh ishlar qildik.</div>
  <div id="8"><sup><a href="https://www.kitobook.com/compare/book/24/14/8/" title="сравнение переводов, параллельные ссылки">8</a></sup> Ey, Isroilning yolg‘iz umidi, Kulfat vaqtida Qutqaruvchisi! Nechun yurtimizda musofirga o‘xshaysan, Bir kechagina tunaydigan sayyohga o‘xshaysan?</div>
  <div id="9"><sup><a href="https://www.kitobook.com/compare/book/24/14/9/" title="сравнение переводов, параллельные ссылки">9</a></sup> Nega sarosimaga tushgan odamga o‘xshaysan? Nega yordam bera olmaydigan jangchiga o‘xshaysan? Ey Egam, Sen bizning oramizdasan–ku! Biz Senikimiz. Bizni tark etma!</div>
  <div id="10"><sup><a href="https://www.kitobook.com/compare/book/24/14/10/" title="сравнение переводов, параллельные ссылки">10</a></sup> Egamiz bu xalq haqida shunday demoqda: “Ular o‘zlarini sira tiya olmaydilar, Daydib yurishni haqiqatan yaxshi ko‘radilar. Shuning uchun Men ulardan rozi emasman, Endi qabihliklarini yodga olaman, Gunohlari uchun ularni jazolayman.”</div>
  <div id="11"><sup><a href="https://www.kitobook.com/compare/book/24/14/11/" title="сравнение переводов, параллельные ссылки">11</a></sup> So‘ng Egamiz menga shunday dedi: “Bu xalq uchun ibodat qilma.</div>
  <div id="12"><sup><a href="https://www.kitobook.com/compare/book/24/14/12/" title="сравнение переводов, параллельные ссылки">12</a></sup> Ular ro‘za tutishsa ham, Men ularning iltijolariga quloq solmayman. Menga atab qurbonliklar kuydirishsa ham, don nazrlarini olib kelishsa ham qabul qilmayman. Aksincha, ularni qahatchilik, urush va o‘lat orqali qirib tashlayman.”</div>
  <div id="13"><sup><a href="https://www.kitobook.com/compare/book/24/14/13/" title="сравнение переводов, параллельные ссылки">13</a></sup> Men esa shunday dedim: “Yo Egam Rabbiy, payg‘ambarlar bu xalqqa, urush va qahatchilik bo‘lmaydi, sizlar bu yurtda chinakamiga osoyishta hayot kechirasizlar, deb aytishmoqda–ku.”</div>
  <div id="14"><sup><a href="https://www.kitobook.com/compare/book/24/14/14/" title="сравнение переводов, параллельные ссылки">14</a></sup> Egamiz menga shunday javob berdi: “Payg‘ambarlar Mening nomimdan yolg‘on gapirishmoqda. Men ularni yubormaganman, ularga gapirishni buyurmaganman. Ular sizlarga uydirmalarni o‘zlaricha bashorat qilishyapti, behuda fol ochib, xayollariga kelgan yolg‘onlarni gapirishyapti.</div>
  <div id="15"><sup><a href="https://www.kitobook.com/compare/book/24/14/15/" title="сравнение переводов, параллельные ссылки">15</a></sup> O‘sha payg‘ambarlar Mening nomimdan gapirishsa ham, ularni Men jo‘natmaganman. Ular: “Yurtda urush va qahatchilik bo‘lmaydi”, deb aytayotgan ekanlar, ammo Men aytamanki, o‘sha payg‘ambarlar urush va qahatchilikdan nobud bo‘lishadi.</div>
  <div id="16"><sup><a href="https://www.kitobook.com/compare/book/24/14/16/" title="сравнение переводов, параллельные ссылки">16</a></sup> Ularning gaplarini tinglayotgan odamlar ham urush va qahatchilikdan o‘ladi. Jasadlari Quddus ko‘chalarida yotadi. Ularning, xotinlarining, o‘g‘il–qizlarining jasadlarini ko‘madigan odam bo‘lmaydi. Qilgan qabihliklarini Men o‘zlarining boshlariga solaman.”</div>
  <div id="17"><sup><a href="https://www.kitobook.com/compare/book/24/14/17/" title="сравнение переводов, параллельные ссылки">17</a></sup> Sen ularga shunday deb ayt: “Kechayu kunduz ko‘zlarimdan yosh oqyapti, O‘zimni to‘xtata olmayapman. Zero, bokira qizim — Mening xalqim, Qattiq zarba yedi, og‘ir yaralandi.</div>
  <div id="18"><sup><a href="https://www.kitobook.com/compare/book/24/14/18/" title="сравнение переводов, параллельные ссылки">18</a></sup> Dalaga chiqaman, Evoh, ana, qilichdan halok bo‘lganlar yotibdi. Shaharga kiraman, Ana, ocharchilikdan o‘lganlar yotibdi. Payg‘ambaru ruhoniylar esa pul dardida yuribdilar, Odamlarga befoyda so‘zlar beryaptilar.”</div>
  <div id="19"><sup><a href="https://www.kitobook.com/compare/book/24/14/19/" title="сравнение переводов, параллельные ссылки">19</a></sup> Ey Egamiz, nahotki Yahudoni butunlay rad etgan bo‘lsang?! Nahotki Quddusdan hazar qilsang?! Nechun bizni og‘ir yaralading? Shifo topa olmayapmiz–ku! Biz tinchlikni izladik, ammo yaxshilik kelmadi, Shifo topmoqchi edik, ammo vahimaga duchor bo‘ldik.</div>
  <div id="20"><sup><a href="https://www.kitobook.com/compare/book/24/14/20/" title="сравнение переводов, параллельные ссылки">20</a></sup> Ey Egamiz, Senga qarshi gunoh qildik! Qabihliklarimizga iqror bo‘ldik, Ha, ota–bobolarimizning ayblarini tan olamiz.</div>
  <div id="21"><sup><a href="https://www.kitobook.com/compare/book/24/14/21/" title="сравнение переводов, параллельные ссылки">21</a></sup> Noming haqi–hurmati bizni rad etma, Ulug‘vor taxting turgan joyni xor qilma. Biz bilan tuzgan ahdingni yodingda tut, O‘tinamiz, ahdingni buzma.</div>
  <div id="22"><sup><a href="https://www.kitobook.com/compare/book/24/14/22/" title="сравнение переводов, параллельные ссылки">22</a></sup> Xalqlarning betayin butlari yomg‘ir yog‘dira olarmidi?! Yog‘ingarchilik osmonning xohishi bilan bo‘larmidi?! Bularni qilishga qodir Sen emasmi, ey Egamiz Xudo?! Biz umidimizni Senga bog‘laganmiz, Zotan bularning hammasini qila oladigan Sensan.</div>
</div>