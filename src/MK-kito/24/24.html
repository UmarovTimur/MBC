<div itemprop="articleBody" class="text">
  <div id="1"><sup><a href="https://www.kitobook.com/compare/book/24/24/1/" title="сравнение переводов, параллельные ссылки">1</a></sup> Egamiz menga Ma’bad oldida turgan ikki savat anjirni ko‘rsatdi. Bu voqea Bobil shohi Navuxadnazar Quddusdagi Yahudo shohi Yohayixinni, Yahudo a’yonlarini, hunarmandlaru temirchilarni Bobilga asir qilib olib ketgandan so‘ng sodir bo‘ldi. Shoh Yohayixin Yohayiqimning o‘g‘li edi.</div>
  <div id="2"><sup><a href="https://www.kitobook.com/compare/book/24/24/2/" title="сравнение переводов, параллельные ссылки">2</a></sup> Men ko‘rgan savatlarning birida yaxshi chillaki anjirlar, boshqasida esa yomon, yeb bo‘lmaydigan anjirlar bor edi.</div>
  <div id="3"><sup><a href="https://www.kitobook.com/compare/book/24/24/3/" title="сравнение переводов, параллельные ссылки">3</a></sup> Egamiz mendan: — Yeremiyo, nimani ko‘ryapsan? — deb so‘radi. — Anjirlarni, — deb javob berdim men. — Yaxshi anjirlar nihoyatda yaxshi ekan, yomonlari esa yeb bo‘lmaydigan darajada irib ketgan ekan.</div>
  <div id="4"><sup><a href="https://www.kitobook.com/compare/book/24/24/4/" title="сравнение переводов, параллельные ссылки">4</a></sup> Shunda Egamiz menga O‘z so‘zini ayon qildi:</div>
  <div id="5"><sup><a href="https://www.kitobook.com/compare/book/24/24/5/" title="сравнение переводов, параллельные ссылки">5</a></sup> Isroil xalqining Xudosi — Egamiz shunday demoqda: “Bobilliklarning yurtiga surgun bo‘lgan Yahudo asirlari o‘sha yaxshi anjirlarga o‘xshaydi. Men ularga iltifot ko‘rsataman.</div>
  <div id="6"><sup><a href="https://www.kitobook.com/compare/book/24/24/6/" title="сравнение переводов, параллельные ссылки">6</a></sup> Nazarimni solib, yaxshilik qilaman, ularni bu yurtga qaytarib olib kelaman. Ularni yo‘q qilmayman, balki qayta bunyod etaman. Qo‘porib tashlamayman, balki barqaror qilaman.</div>
  <div id="7"><sup><a href="https://www.kitobook.com/compare/book/24/24/7/" title="сравнение переводов, параллельные ссылки">7</a></sup> Qalblariga Meni bilish istagini solaman, ular Meni, Egamiz, deb tan oladilar. Butun qalblari bilan Menga qaytadilar. Ular Mening xalqim, Men esa ularning Xudosi bo‘laman.”</div>
  <div id="8"><sup><a href="https://www.kitobook.com/compare/book/24/24/8/" title="сравнение переводов, параллельные ссылки">8</a></sup> Ammo Yahudo shohi Zidqiyo to‘g‘risida, uning a’yonlari, Quddusning omon qolgan aholisi va Misrga qochib borganlari to‘g‘risida Egamiz shunday demoqda: “Ular yeb bo‘lmaydigan anjirlarga o‘xshaydi. Irigan anjirlarni nima qilishsa, Men ham ularni shunday qilaman.</div>
  <div id="9"><sup><a href="https://www.kitobook.com/compare/book/24/24/9/" title="сравнение переводов, параллельные ссылки">9</a></sup> Ularning boshiga shunday kulfat solamanki, buni ko‘rgan yer yuzidagi barcha xalqlar dahshatga tushadi. Men ularni tarqatib yuborgan hamma joyda odamlar ularning ustidan kuladi, ularni mazax qiladi, xor qiladi, nomini qarg‘ishlarda ishlatadi.</div>
  <div id="10"><sup><a href="https://www.kitobook.com/compare/book/24/24/10/" title="сравнение переводов, параллельные ссылки">10</a></sup> Men ularga va ota–bobolariga bergan yurtdan ularni qirib tashlamagunimcha boshlariga urush, ocharchilik va o‘lat yuboraman.</div>
</div>