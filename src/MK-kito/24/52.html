<div itemprop="articleBody" class="text">
  <div id="1"><sup><a href="https://www.kitobook.com/compare/book/24/52/1/" title="сравнение переводов, параллельные ссылки">1</a></sup> Zidqiyo yigirma bir yoshida shoh bo‘ldi va Quddusda o‘n bir yil hukmdorlik qildi. Onasining ismi Xamutal bo‘lib, Libnalik Yeremiyoning qizi edi.</div>
  <div id="2"><sup><a href="https://www.kitobook.com/compare/book/24/52/2/" title="сравнение переводов, параллельные ссылки">2</a></sup> Zidqiyo ham, Yohayiqim kabi, Egamiz oldida qabih ishlar qilgani uchun</div>
  <div id="3"><sup><a href="https://www.kitobook.com/compare/book/24/52/3/" title="сравнение переводов, параллельные ссылки">3</a></sup> Egamiz Quddus va Yahudo xalqidan g‘oyat g‘azablangan, oqibatda ularni O‘z huzuridan quvib yuborgan edi. Zidqiyo Bobil shohiga qarshi isyon ko‘tardi.</div>
  <div id="4"><sup><a href="https://www.kitobook.com/compare/book/24/52/4/" title="сравнение переводов, параллельные ссылки">4</a></sup> Zidqiyo hukmronligining to‘qqizinchi yili, o‘ninchi oyning o‘ninchi kunida Bobil shohi Navuxadnazar Quddusga qarshi bor lashkarini tortib kelib, shaharni qamal qildi. Shahar devori atrofida baland qurilmalar yasatdi.</div>
  <div id="5"><sup><a href="https://www.kitobook.com/compare/book/24/52/5/" title="сравнение переводов, параллельные ссылки">5</a></sup> Shoh Zidqiyo hukmronligining o‘n birinchi yiligacha shahar qamalda qoldi.</div>
  <div id="6"><sup><a href="https://www.kitobook.com/compare/book/24/52/6/" title="сравнение переводов, параллельные ссылки">6</a></sup> To‘rtinchi oyning to‘qqizinchi kuni shaharda ocharchilik shu qadar kuchaydiki, xalq bir luqma non topolmay qoldi.</div>
  <div id="7"><sup><a href="https://www.kitobook.com/compare/book/24/52/7/" title="сравнение переводов, параллельные ссылки">7</a></sup> Bobilliklar Quddus devorini yorib kirdilar. Ular Quddusni har tomondan qurshab olishgan bo‘lsalar–da, Yahudo sipohlari shoh bilan birga qochib ketdilar. Ular tunda saroyning bog‘i yaqinidagi ikki devor orasidagi darvozadan chiqib, Iordan vodiysi tomonga qochdilar.</div>
  <div id="8"><sup><a href="https://www.kitobook.com/compare/book/24/52/8/" title="сравнение переводов, параллельные ссылки">8</a></sup> Ammo Bobil sipohlari shohning orqasidan quvib, Yerixo tekisligida Zidqiyoga yetib oldilar. Zidqiyoning hamma lashkarlari shohni tashlab qochib ketdilar.</div>
  <div id="9"><sup><a href="https://www.kitobook.com/compare/book/24/52/9/" title="сравнение переводов, параллельные ссылки">9</a></sup> Bobil sipohlari shoh Zidqiyoni ushlab, Xomat yurtidagi Rivlo shahriga, Bobil shohi huzuriga olib keldilar. Bobil shohi Zidqiyoni o‘sha yerda hukm qildi.</div>
  <div id="10"><sup><a href="https://www.kitobook.com/compare/book/24/52/10/" title="сравнение переводов, параллельные ссылки">10</a></sup> Rivloda Zidqiyoning ko‘zi oldida hamma o‘g‘illarini, so‘ng Yahudo a’yonlarini qatl qildi.</div>
  <div id="11"><sup><a href="https://www.kitobook.com/compare/book/24/52/11/" title="сравнение переводов, параллельные ссылки">11</a></sup> Zidqiyoning esa ko‘zlarini o‘yib, uni kishanlab qo‘ydi. Bobil shohi uni o‘zi bilan Bobilga olib ketdi. Zidqiyo umrining oxirigacha zindonda yotdi.</div>
  <div id="12"><sup><a href="https://www.kitobook.com/compare/book/24/52/12/" title="сравнение переводов, параллельные ссылки">12</a></sup> Bobil shohi Navuxadnazar hukmronligining o‘n to‘qqizinchi yili, beshinchi oyining o‘ninchi kunida Bobil shohi xizmatidagi qo‘riqchilar sardori Nabizaradon Quddusga kirdi.</div>
  <div id="13"><sup><a href="https://www.kitobook.com/compare/book/24/52/13/" title="сравнение переводов, параллельные ссылки">13</a></sup> U Egamizning uyiga, shoh saroyiga, Quddusdagi hamma uylarga, har bir hashamatli imoratga o‘t qo‘ydi.</div>
  <div id="14"><sup><a href="https://www.kitobook.com/compare/book/24/52/14/" title="сравнение переводов, параллельные ссылки">14</a></sup> Qo‘riqchilar sardori boshchiligida hamma Bobil lashkarlari Quddus devorlarini yiqitdilar.</div>
  <div id="15"><sup><a href="https://www.kitobook.com/compare/book/24/52/15/" title="сравнение переводов, параллельные ссылки">15</a></sup> Nabizaradon ba’zi qashshoqlarni, shaharda tirik qolganlarni, Bobil shohi tomonga o‘tgan qochoqlaru qolgan–qutgan hunarmandlarni asir qilib olib ketdi.</div>
  <div id="16"><sup><a href="https://www.kitobook.com/compare/book/24/52/16/" title="сравнение переводов, параллельные ссылки">16</a></sup> Uzumchilik va dehqonchilik bilan mashg‘ul bo‘lsinlar, deya hech vaqosi yo‘q, qashshoq odamlardan ba’zilarinigina qoldirdi, xolos.</div>
  <div id="17"><sup><a href="https://www.kitobook.com/compare/book/24/52/17/" title="сравнение переводов, параллельные ссылки">17</a></sup> Bobilliklar Egamizning uyidagi bronza ustunlarni, aravalarni, bronza hovuzni parchaladilar, hamma bronzani Bobilga olib ketdilar.</div>
  <div id="18"><sup><a href="https://www.kitobook.com/compare/book/24/52/18/" title="сравнение переводов, параллельные ссылки">18</a></sup> Egamizning uyida xizmat paytida ishlatiladigan buyumlarni — qozonlarni, kuraklarni, qaychilarni, tog‘orachalar va kurakchalarni, barcha bronza ashyolarni ham olib ketdilar.</div>
  <div id="19"><sup><a href="https://www.kitobook.com/compare/book/24/52/19/" title="сравнение переводов, параллельные ссылки">19</a></sup> Qo‘riqchilar sardori Nabizaradon oltin va kumushdan yasalgan tog‘oralarni, olovkuraklarni, tog‘orachalarni, tovoqlarni, chiroqpoyalarni, kurakchalarni va sharob nazri uchun ishlatiladigan idishlarni ham olib ketdi.</div>
  <div id="20"><sup><a href="https://www.kitobook.com/compare/book/24/52/20/" title="сравнение переводов, параллельные ссылки">20</a></sup> Egamizning uyi uchun shoh Sulaymon yasattirgan ikkita ustunga, hovuzga, hovuz ostidagi o‘n ikkita buqaga va aravalarga behisob bronza sarf qilingan edi.</div>
  <div id="21"><sup><a href="https://www.kitobook.com/compare/book/24/52/21/" title="сравнение переводов, параллельные ссылки">21</a></sup> Har bir ustunning balandligi 18 tirsak, tevaragi 12 tirsak edi. Ustunlarning ichi kavak bo‘lib, devorlarining qalinligi to‘rt enli edi.</div>
  <div id="22"><sup><a href="https://www.kitobook.com/compare/book/24/52/22/" title="сравнение переводов, параллельные ссылки">22</a></sup> Ikkala ustunning tepasida bittadan ustunqosh bor edi. Ustunqoshlarning balandligi 5 tirsakdan, atroflari bronzadan yasalgan to‘rsimon bezak va anor tasviri bilan bezatilgan edi.</div>
  <div id="23"><sup><a href="https://www.kitobook.com/compare/book/24/52/23/" title="сравнение переводов, параллельные ссылки">23</a></sup> Ustunqoshning har bir tomoniga to‘qson oltita anor tasviri tushirilgan edi. Hammasi bo‘lib to‘rsimon bezakdagi anorlar soni yuzta edi.</div>
  <div id="24"><sup><a href="https://www.kitobook.com/compare/book/24/52/24/" title="сравнение переводов, параллельные ссылки">24</a></sup> Qo‘riqchilar sardori Nabizaradon oliy ruhoniy Sarayoni, undan keyingi ruhoniy Zafaniyoni va uchta darvozabonni ham asirga oldi.</div>
  <div id="25"><sup><a href="https://www.kitobook.com/compare/book/24/52/25/" title="сравнение переводов, параллельные ссылки">25</a></sup> Quddusda qolgan sipohlarning lashkarboshisini, shohning yettita shaxsiy maslahatchisini, xalqni lashkar safiga yozgan lashkarboshining kotibini va xalqdan shaharda qolgan oltmish kishini ham bandi qildi.</div>
  <div id="26"><sup><a href="https://www.kitobook.com/compare/book/24/52/26/" title="сравнение переводов, параллельные ссылки">26</a></sup> Ularning hammasini Rivloga, Bobil shohi huzuriga olib keldi.</div>
  <div id="27"><sup><a href="https://www.kitobook.com/compare/book/24/52/27/" title="сравнение переводов, параллельные ссылки">27</a></sup> Bobil shohi ularni Xomat yurtida, Rivloda qatl qildi. Shunday qilib, Yahudo xalqi o‘zlarining yurtidan surgun qilindilar.</div>
  <div id="28"><sup><a href="https://www.kitobook.com/compare/book/24/52/28/" title="сравнение переводов, параллельные ссылки">28</a></sup> Navuxadnazar surgun qilgan xalqning miqdori quyidagichadir: Hukmronligining yettinchi yili 3.023 nafar yahudiyni,</div>
  <div id="29"><sup><a href="https://www.kitobook.com/compare/book/24/52/29/" title="сравнение переводов, параллельные ссылки">29</a></sup> o‘n sakkizinchi yili Quddus aholisidan 832 nafar kishini,</div>
  <div id="30"><sup><a href="https://www.kitobook.com/compare/book/24/52/30/" title="сравнение переводов, параллельные ссылки">30</a></sup> yigirma uchinchi yili qo‘riqchilar sardori Nabizaradon Yahudodan 745 nafar kishini surgun qildi. Hammasi bo‘lib surgun qilingan xalqning miqdori 4.600 kishi edi.</div>
  <div id="31"><sup><a href="https://www.kitobook.com/compare/book/24/52/31/" title="сравнение переводов, параллельные ссылки">31</a></sup> Yahudo shohi Yohayixin surgunda yurganiga o‘ttiz yetti yil bo‘lganda, Evilmardux Bobil shohi bo‘ldi. Evilmardux o‘sha yilning o‘n ikkinchi oyi yigirma beshinchi kuni Yahudo shohi Yohayixinga iltifot ko‘rsatib, uni zindondan olib chiqdi.</div>
  <div id="32"><sup><a href="https://www.kitobook.com/compare/book/24/52/32/" title="сравнение переводов, параллельные ссылки">32</a></sup> Unga yaxshi munosabatda bo‘ldi, Bobilga surgun qilingan boshqa shohlardan ko‘ra balandroq martaba berdi.</div>
  <div id="33"><sup><a href="https://www.kitobook.com/compare/book/24/52/33/" title="сравнение переводов, параллельные ссылки">33</a></sup> Shunday qilib, Yohayixin zindon kiyimlarini yechdi. Umr bo‘yi doimo Bobil shohining dasturxonidan taom yedi.</div>
  <div id="34"><sup><a href="https://www.kitobook.com/compare/book/24/52/34/" title="сравнение переводов, параллельные ссылки">34</a></sup> Umrining oxirigacha Bobil shohi tarafidan kundalik ehtiyoji har doim qondirildi.</div>
</div>