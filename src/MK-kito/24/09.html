<div itemprop="articleBody" class="text">
  <div id="1"><sup><a href="https://www.kitobook.com/compare/book/24/09/1/" title="сравнение переводов, параллельные ссылки">1</a></sup> Koshkiydi, boshim bir buloq bo‘lsa, Ko‘zlarim yoshlar chashmasi bo‘lsa. Xalqim halokatga uchragani uchun, Kechayu kunduz yig‘lagan bo‘lar edim!</div>
  <div id="2"><sup><a href="https://www.kitobook.com/compare/book/24/09/2/" title="сравнение переводов, параллельные ссылки">2</a></sup> Qaniydi, sahroda bir qo‘nolg‘am bo‘lsaydi, Men xalqimni tark etgan bo‘lardim, Ularning orasidan chiqib ketardim! Axir, ularning hammasi zinokor, xoinlar to‘dasidir.</div>
  <div id="3"><sup><a href="https://www.kitobook.com/compare/book/24/09/3/" title="сравнение переводов, параллельные ссылки">3</a></sup> Egamiz shunday demoqda: “Xalqim tillarini kamon kabi qayirib, Yolg‘on so‘zlarni o‘qdek otishadi. Xalqim nohaqlik qilib, yurtda kuchayib bormoqda, Yomonlik ketidan yomonlik qilmoqda, Ular Meni tan olmaydilar.”</div>
  <div id="4"><sup><a href="https://www.kitobook.com/compare/book/24/09/4/" title="сравнение переводов, параллельные ссылки">4</a></sup> “Qo‘shningizdan ehtiyot bo‘ling, Qarindoshingizga ishonmang. Hamma qarindoshingiz yolg‘onchi, Hamma qo‘shningiz tuhmatchi.</div>
  <div id="5"><sup><a href="https://www.kitobook.com/compare/book/24/09/5/" title="сравнение переводов, параллельные ссылки">5</a></sup> Qo‘shni qo‘shnisini aldaydi, Birontasi to‘g‘ri gap gapirmaydi. Tili yolg‘on gapirishga o‘rganib qolgan. Holdan toyguncha gunoh qilishadi.</div>
  <div id="6"><sup><a href="https://www.kitobook.com/compare/book/24/09/6/" title="сравнение переводов, параллельные ссылки">6</a></sup> Ey Yeremiyo, sen yolg‘onchilar orasida yashayapsan, Ular yolg‘onlari dastidan Meni tan olishni xohlamayaptilar.” Egamizning kalomi shudir.</div>
  <div id="7"><sup><a href="https://www.kitobook.com/compare/book/24/09/7/" title="сравнение переводов, параллельные ссылки">7</a></sup> Shu sababdan Sarvari Olam demoqda: “Men xalqimni sinovdan o‘tkazib, poklayman. Ularni boshqa nima ham qilar edim?!</div>
  <div id="8"><sup><a href="https://www.kitobook.com/compare/book/24/09/8/" title="сравнение переводов, параллельные ссылки">8</a></sup> Ularning tili halokat keltiradigan o‘qqa o‘xshaydi, Og‘zidan faqat yolg‘on so‘zlar chiqadi. Qo‘shnilariga shirin gapirishadi, Ichlarida esa ularni tuzoqqa tushirmoqchi bo‘lishadi.</div>
  <div id="9"><sup><a href="https://www.kitobook.com/compare/book/24/09/9/" title="сравнение переводов, параллельные ссылки">9</a></sup> Shunday ekan, bular uchun ularni jazolamaymi?! — deb aytmoqda Egamiz, Shunday bir xalqdan o‘ch olmaymi?!”</div>
  <div id="10"><sup><a href="https://www.kitobook.com/compare/book/24/09/10/" title="сравнение переводов, параллельные ссылки">10</a></sup> Men tog‘lar uchun faryod qilib, yig‘layman, Dashtdagi yaylovlar uchun marsiya aytaman, Chunki yaylovlarning hammasi qurib qolgan. U yerdan hech kim o‘tmaydi, Sigirlarning ma’rashi eshitilmaydi. Qushlaru hayvonlar bu yerlarni tark etgan.</div>
  <div id="11"><sup><a href="https://www.kitobook.com/compare/book/24/09/11/" title="сравнение переводов, параллельные ссылки">11</a></sup> Egamiz shunday dedi: “Men Quddusni vayron qilaman, Bu yerni chiyabo‘rilarning makoniga aylantiraman. Yahudo shaharlari huvullab qoladi, U yerda bironta ham odam qolmaydi.”</div>
  <div id="12"><sup><a href="https://www.kitobook.com/compare/book/24/09/12/" title="сравнение переводов, параллельные ссылки">12</a></sup> Men Egamizdan so‘radim: “Ey Egam, nechun bu yurt shu qadar vayron bo‘lib ketdi? Nechun sahro kabi huvullab qoldi? U yerda bironta ham sayyoh ko‘rinmaydi. Qaysi farosatli odamning bunga aqli yetadi?! Sen bularni kim orqali xalqqa yetkazasan?”</div>
  <div id="13"><sup><a href="https://www.kitobook.com/compare/book/24/09/13/" title="сравнение переводов, параллельные ссылки">13</a></sup> Egamiz shunday javob berdi: “Men xalqimga qonunlar bergan edim, lekin ular rad etdilar, Menga itoat etmadilar, qonunlarimga rioya qilmadilar.</div>
  <div id="14"><sup><a href="https://www.kitobook.com/compare/book/24/09/14/" title="сравнение переводов, параллельные ссылки">14</a></sup> Aksincha, yuraklarining o‘jarliklarini qildilar, ota–bobolari o‘rgatgandek Baalga sig‘indilar.”</div>
  <div id="15"><sup><a href="https://www.kitobook.com/compare/book/24/09/15/" title="сравнение переводов, параллельные ссылки">15</a></sup> Shuning uchun Isroil xalqining Xudosi — Sarvari Olam demoqda: “Men bu xalqqa achchiq o‘tdan yedirib, zaharli suvdan ichiraman.</div>
  <div id="16"><sup><a href="https://www.kitobook.com/compare/book/24/09/16/" title="сравнение переводов, параллельные ссылки">16</a></sup> O‘zlari va ota–bobolari bilmagan xalqlar orasiga Men ularni tarqatib yuboraman. Ularning ketidan qilich jo‘natib, qirdirib tashlayman.”</div>
  <div id="17"><sup><a href="https://www.kitobook.com/compare/book/24/09/17/" title="сравнение переводов, параллельные ссылки">17</a></sup> Sarvari Olam shunday demoqda: “Endi quloq soling! Yig‘ichilarni chaqirib keling, Ularning eng mohirlari kelsin.”</div>
  <div id="18"><sup><a href="https://www.kitobook.com/compare/book/24/09/18/" title="сравнение переводов, параллельные ссылки">18</a></sup> Xalq shunday dedi: “Ularga ayting, tezroq kelsin. Biz uchun marsiya aytishsin, Ko‘zimizdan yoshlar oqsin, Kipriklarimizdan suvlar to‘kilsin</div>
  <div id="19"><sup><a href="https://www.kitobook.com/compare/book/24/09/19/" title="сравнение переводов, параллельные ссылки">19</a></sup> Ana, Quddusdan faryod eshitilmoqda: “Xonavayron bo‘ldik! Qanday sharmandagarchilik! Yurtimizni tark etishga majburmiz, Uylarimiz vayron bo‘ldi.”</div>
  <div id="20"><sup><a href="https://www.kitobook.com/compare/book/24/09/20/" title="сравнение переводов, параллельные ссылки">20</a></sup> Ey ayollar, Egamizning so‘zini eshiting, Uning og‘zidan chiqqan har bir so‘ziga quloq soling. Qizlaringizga marsiya aytishni o‘rgating, Bir–biringizga yig‘i qo‘shig‘ini yodlating.</div>
  <div id="21"><sup><a href="https://www.kitobook.com/compare/book/24/09/21/" title="сравнение переводов, параллельные ссылки">21</a></sup> Ana, derazalardan o‘lim o‘rmaladi, Qal’alarimizga kirib oldi. Ko‘chalardagi bolalarni yo‘q qilib tashladi, Maydonlardagi yoshlarni qirib yubordi.</div>
  <div id="22"><sup><a href="https://www.kitobook.com/compare/book/24/09/22/" title="сравнение переводов, параллельные ссылки">22</a></sup> Ey ayollar, sizlar ayting: — Egamiz shunday demoqda: “Odamlarning jasadlari yotadi Daladagi go‘ng kabi, O‘roq solingan bug‘doy kabi. Ularni hech kim yig‘ishtirib olmaydi.”</div>
  <div id="23"><sup><a href="https://www.kitobook.com/compare/book/24/09/23/" title="сравнение переводов, параллельные ссылки">23</a></sup> Egamiz shunday deb aytmoqda: “Donolar donoligi bilan maqtanmasin. Kuchlilar kuchi bilan maqtanmasin. Boylar boyligi bilan maqtanmasin.</div>
  <div id="24"><sup><a href="https://www.kitobook.com/compare/book/24/09/24/" title="сравнение переводов, параллельные ссылки">24</a></sup> Kim maqtanmoqchi bo‘lsa, Xudoni bilaman, deb maqtansin, Xudoni tushunaman, deb maqtansin. Men Egangizman. Men mehr–shafqat ko‘rsataman, yer yuzida adolatu haqiqat ila ish tutaman. Bunday qilishdan Men zavqlanaman.” Egamizning kalomi shudir.</div>
  <div id="25"><sup><a href="https://www.kitobook.com/compare/book/24/09/25/" title="сравнение переводов, параллельные ссылки">25</a></sup> Egamiz shunday demoqda: “Shunday kunlar keladiki, badani sunnat qilingan, yuragi esa sunnat qilinmagan odamlarning hammasini Men jazolayman.</div>
  <div id="26"><sup><a href="https://www.kitobook.com/compare/book/24/09/26/" title="сравнение переводов, параллельные ссылки">26</a></sup> Ha, Men Misrliklarni, Edom naslini, Ommon xalqini, Mo‘abliklarni, sochini oldirib yuradigan cho‘l qabilalarining hammasini va ular bilan birga O‘z xalqim Yahudoni jazolayman. Chunki aslida, bu xalqlarning hammasi sunnatsiz, ularning yuragi sunnat qilinmagan.”</div>
</div>