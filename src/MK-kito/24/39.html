<div itemprop="articleBody" class="text">
  <div id="1"><sup><a href="https://www.kitobook.com/compare/book/24/39/1/" title="сравнение переводов, параллельные ссылки">1</a></sup> Yahudo shohi Zidqiyo hukmronligining to‘qqizinchi yili, o‘ninchi oyida Bobil shohi Navuxadnazar Quddusga qarshi bor qo‘shini bilan kelib, shaharni qamal qildi.</div>
  <div id="2"><sup><a href="https://www.kitobook.com/compare/book/24/39/2/" title="сравнение переводов, параллельные ссылки">2</a></sup> Zidqiyo hukmronligining o‘n birinchi yili, to‘rtinchi oyining to‘qqizinchi kunida Bobilliklar Quddus devorini yorib, shaharga kirdilar.</div>
  <div id="3"><sup><a href="https://www.kitobook.com/compare/book/24/39/3/" title="сравнение переводов, параллельные ссылки">3</a></sup> Shahar qo‘lga olingach, Bobil shohining hamma a’yonlari shaharning O‘rta darvozasidagi mahkamalarda qo‘mondonlik qarorgohini joylashtirdilar. A’yonlarning orasida Nargalsharazar, Samgarnavu, bosh maslahatchi Sarsahim va amaldor Nargalsharazar bor edilar.</div>
  <div id="4"><sup><a href="https://www.kitobook.com/compare/book/24/39/4/" title="сравнение переводов, параллельные ссылки">4</a></sup> Yahudo shohi Zidqiyo va uning hamma lashkarlari ularni ko‘rdilaru qochdilar. Ular yarim kechasi shohning bog‘i orqali o‘tib, ikki devor orasidagi darvozadan chiqdilar–da, Iordan vodiysiga qarab ketdilar.</div>
  <div id="5"><sup><a href="https://www.kitobook.com/compare/book/24/39/5/" title="сравнение переводов, параллельные ссылки">5</a></sup> Ammo Bobil lashkarlari Zidqiyoning orqasidan quvib, Yerixo tekisligida ularga yetib olishdi. Ular Zidqiyoni qo‘lga olib, Xomat yurtidagi Rivlo shahriga — Bobil shohi Navuxadnazarning huzuriga olib borishdi. Shoh Navuxadnazar Zidqiyoni hukm qildi,</div>
  <div id="6"><sup><a href="https://www.kitobook.com/compare/book/24/39/6/" title="сравнение переводов, параллельные ссылки">6</a></sup> Rivloda Zidqiyoning o‘g‘illarini ko‘zi oldida o‘ldirdi, so‘ng hamma Yahudo a’yonlarini qatl qildi.</div>
  <div id="7"><sup><a href="https://www.kitobook.com/compare/book/24/39/7/" title="сравнение переводов, параллельные ссылки">7</a></sup> Zidqiyoning esa ko‘zlarini o‘yib, Bobilga olib ketish uchun kishanladi.</div>
  <div id="8"><sup><a href="https://www.kitobook.com/compare/book/24/39/8/" title="сравнение переводов, параллельные ссылки">8</a></sup> Bobilliklar shoh saroyiga va odamlarning uylariga o‘t qo‘yib, Quddus devorlarini yiqitdilar.</div>
  <div id="9"><sup><a href="https://www.kitobook.com/compare/book/24/39/9/" title="сравнение переводов, параллельные ссылки">9</a></sup> Qo‘riqchilar sardori Nabizaradon shaharda qolgan butun xalqni, Bobil shohi tomonga o‘tgan qochoqlarni Bobilga asir qilib olib ketdi.</div>
  <div id="10"><sup><a href="https://www.kitobook.com/compare/book/24/39/10/" title="сравнение переводов, параллельные ссылки">10</a></sup> U Yahudo yurtida hech vaqosi bo‘lmagan qashshoq odamlarnigina qoldirdi. O‘sha odamlarga dala va uzumzorlarni berdi.</div>
  <div id="11"><sup><a href="https://www.kitobook.com/compare/book/24/39/11/" title="сравнение переводов, параллельные ссылки">11</a></sup> Shoh Navuxadnazar qo‘riqchilar sardori Nabizaradon orqali Yeremiyoga oid quyidagi amrni berdi:</div>
  <div id="12"><sup><a href="https://www.kitobook.com/compare/book/24/39/12/" title="сравнение переводов, параллельные ссылки">12</a></sup> “Yeremiyoni qaramog‘ingizga olib, unga yaxshi qaranglar. Aslo zarar yetkazmanglar, sizlardan nima so‘rasa bajaringlar.”</div>
  <div id="13"><sup><a href="https://www.kitobook.com/compare/book/24/39/13/" title="сравнение переводов, параллельные ссылки">13</a></sup> Qo‘riqchilar sardori Nabizaradon, bosh nazoratchi Navushazbon, shoh maslahatchisi Nargalsharazar va Bobil shohining hamma bosh amaldorlari odam yuborib,</div>
  <div id="14"><sup><a href="https://www.kitobook.com/compare/book/24/39/14/" title="сравнение переводов, параллельные ссылки">14</a></sup> Yeremiyoni qo‘riqchilar hovlisidan olib kelishini buyurdilar. Uni eson–omon uyiga eltib qo‘yish uchun, Gadaliyoga topshirdilar. Gadaliyo Oxixamning o‘g‘li, Shofoning nevarasi edi. Shunday qilib, Yeremiyo o‘z xalqining orasida qoldi.</div>
  <div id="15"><sup><a href="https://www.kitobook.com/compare/book/24/39/15/" title="сравнение переводов, параллельные ссылки">15</a></sup> Yeremiyo soqchilar hovlisida qamoqda o‘tirganda, unga Egamizning so‘zi ayon bo‘lgan edi:</div>
  <div id="16"><sup><a href="https://www.kitobook.com/compare/book/24/39/16/" title="сравнение переводов, параллельные ссылки">16</a></sup> “Habashistonlik Obidmalekning oldiga borib, shunday deb ayt: Isroil xalqining Xudosi — Sarvari Olam aytmoqda, Men aytgan so‘zlarimni bajo qilaman. Bu shaharga yaxshilik emas, yomonlik keltiraman. Sen o‘zing buning guvohi bo‘lasan.”</div>
  <div id="17"><sup><a href="https://www.kitobook.com/compare/book/24/39/17/" title="сравнение переводов, параллельные ссылки">17</a></sup> Egamiz yana shunday demoqda: “Lekin o‘sha kuni Men seni qutqarib qolaman. O‘zing qo‘rqadigan odamlarning qo‘liga seni bermayman.</div>
  <div id="18"><sup><a href="https://www.kitobook.com/compare/book/24/39/18/" title="сравнение переводов, параллельные ссылки">18</a></sup> Seni, albatta qutqaraman, jangda halok bo‘lmaysan. Menga umid bog‘laganing uchun, joning omon bo‘ladi.” Egamizning kalomi shudir.</div>
</div>