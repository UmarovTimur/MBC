<div itemprop="articleBody" class="text">
  <div id="1"><sup><a href="https://www.kitobook.com/compare/book/24/18/1/" title="сравнение переводов, параллельные ссылки">1</a></sup> Egamiz Yeremiyoga shu so‘zini ayon qildi:</div>
  <div id="2"><sup><a href="https://www.kitobook.com/compare/book/24/18/2/" title="сравнение переводов, параллельные ссылки">2</a></sup> “Qani bo‘l, kulolning uyiga bor. O‘sha yerda senga bir gap aytaman.”</div>
  <div id="3"><sup><a href="https://www.kitobook.com/compare/book/24/18/3/" title="сравнение переводов, параллельные ссылки">3</a></sup> Men kulolning uyiga bordim. Kulol charx urib, ishlayotgan edi.</div>
  <div id="4"><sup><a href="https://www.kitobook.com/compare/book/24/18/4/" title="сравнение переводов, параллельные ссылки">4</a></sup> U loydan yasayotgan idish buzilib qoldi, shundan keyin u o‘zi xohlagan shakldagi boshqa bir idishni yasadi.</div>
  <div id="5"><sup><a href="https://www.kitobook.com/compare/book/24/18/5/" title="сравнение переводов, параллельные ссылки">5</a></sup> Egamiz O‘z so‘zini menga ayon qilib,</div>
  <div id="6"><sup><a href="https://www.kitobook.com/compare/book/24/18/6/" title="сравнение переводов, параллельные ссылки">6</a></sup> dedi: “Ey Isroil xonadoni, nahotki bu kulol qilgan ishni Men sizlarga qila olmasam?! Sizlar Mening qo‘limda kulol qo‘lidagi loyga o‘xshaysizlar.</div>
  <div id="7"><sup><a href="https://www.kitobook.com/compare/book/24/18/7/" title="сравнение переводов, параллельные ссылки">7</a></sup> Men biron xalqni yoki shohlikni qo‘porib tashlashimni, yo‘q qilib vayron qilishimni e’lon etishim mumkin.</div>
  <div id="8"><sup><a href="https://www.kitobook.com/compare/book/24/18/8/" title="сравнение переводов, параллельные ссылки">8</a></sup> Ammo o‘sha xalq yovuz qilmishlaridan qaytsa, Men ham ularning boshlariga falokat keltirish niyatimdan qaytaman.</div>
  <div id="9"><sup><a href="https://www.kitobook.com/compare/book/24/18/9/" title="сравнение переводов, параллельные ссылки">9</a></sup> Shunday paytlar ham bo‘ladiki, Men biron xalq yoki shohlikka: “Sizlarni qayta bunyod etib, mustahkam qilaman”, deb aytaman.</div>
  <div id="10"><sup><a href="https://www.kitobook.com/compare/book/24/18/10/" title="сравнение переводов, параллельные ссылки">10</a></sup> Ammo o‘sha xalq Mening oldimda qabihlik qilsa yoki aytganlarimga quloq solmasa, Men niyatimdan qaytaman, ularga qilmoqchi bo‘lgan yaxshiligimni qilmayman.”</div>
  <div id="11"><sup><a href="https://www.kitobook.com/compare/book/24/18/11/" title="сравнение переводов, параллельные ссылки">11</a></sup> Shunday ekan, Yahudo xalqi bilan Quddus aholisiga ayt: “Egamiz shunday demoqda: Mana, Men boshingizga soladigan kulfatni tayyorlayapman, sizlarga qarshi rejalar tuzyapman. Bo‘ldi endi, har biringiz yomon yo‘lingizdan qaytinglar. Turmush tarzingizni o‘zgartiringlar. Eski qilmishlaringizdan voz kechinglar.”</div>
  <div id="12"><sup><a href="https://www.kitobook.com/compare/book/24/18/12/" title="сравнение переводов, параллельные ссылки">12</a></sup> Ammo ular: “Gapirganing befoyda!” — deyishadi. “Biz baribir xohlaganimizday yashaymiz, yovuz yuraklarimizning o‘jarliklarini qilaveramiz”, deb aytishadi.</div>
  <div id="13"><sup><a href="https://www.kitobook.com/compare/book/24/18/13/" title="сравнение переводов, параллельные ссылки">13</a></sup> Shuning uchun Egamiz demoqda: “Xalqlardan so‘rab–surishtiring–chi, Bunaqasini hech eshitganmikan?! Bokira qiz Isroil jirkanch bir ish qildi.</div>
  <div id="14"><sup><a href="https://www.kitobook.com/compare/book/24/18/14/" title="сравнение переводов, параллельные ссылки">14</a></sup> Lubnondagi qorlar hech eriganmi?! Azim cho‘qqilarni hech tark etganmi?! Uning muzdek suvlari hech ado bo‘lganmi?!</div>
  <div id="15"><sup><a href="https://www.kitobook.com/compare/book/24/18/15/" title="сравнение переводов, параллельные ссылки">15</a></sup> Mening xalqim esa Meni tark etdi, Ular behuda butlarga tutatqi tutatdilar. Butlari tufayli xalqim qoqildi, Azaliy yo‘lidan adashdi. To‘g‘ri yo‘lni tark etib, so‘qmoqlardan yurib ketdi.</div>
  <div id="16"><sup><a href="https://www.kitobook.com/compare/book/24/18/16/" title="сравнение переводов, параллельные ссылки">16</a></sup> Shu sababdan yurti huvullab qoladi, Yurtning ahvolidan odamlar qotib qoladi, O‘tgan–ketganlar dahshatga tushadi, “Yo tavba”, deb, yoqasini ushlashadi.</div>
  <div id="17"><sup><a href="https://www.kitobook.com/compare/book/24/18/17/" title="сравнение переводов, параллельные ссылки">17</a></sup> Sharqdan esgan shamol kabi, Men ularni dushmanlari oldida sochib tashlayman. Boshlariga kulfat tushgan kuni Ularga orqa o‘giraman, Ularga nazar solmayman.”</div>
  <div id="18"><sup><a href="https://www.kitobook.com/compare/book/24/18/18/" title="сравнение переводов, параллельные ссылки">18</a></sup> So‘ng odamlar shunday dedilar: “Qani, Yeremiyoga qarshi fitna uyushtiraylik. Axir, qonunni o‘rgatadigan ruhoniylar, maslahat beradigan donishmandlar va Xudoning so‘zini aytadigan payg‘ambarlar har doim bor. Yeremiyoga tuhmat qilaylik, uning gaplariga umuman e’tibor bermaydigan bo‘laylik.”</div>
  <div id="19"><sup><a href="https://www.kitobook.com/compare/book/24/18/19/" title="сравнение переводов, параллельные ссылки">19</a></sup> Ey Egam, meni tingla, Raqiblarim gaplarini eshit!</div>
  <div id="20"><sup><a href="https://www.kitobook.com/compare/book/24/18/20/" title="сравнение переводов, параллельные ссылки">20</a></sup> Nahotki yaxshilikka yomonlik qaytarishsa?! Esingdami, huzuringda turib, Ular uchun Senga yolvorgandim, Ulardan Sening qahringni qaytargandim. Ular esa menga chuqur qazidilar.</div>
  <div id="21"><sup><a href="https://www.kitobook.com/compare/book/24/18/21/" title="сравнение переводов, параллельные ссылки">21</a></sup> Shunday ekan, bolalarini ochlikdan o‘ldir, Hammasini qilich izmiga topshir. Xotinlari bolalaridan judo bo‘lsin, Hammasi beva bo‘lib qolsin. Erkaklari o‘latdan qirilib ketsin, Yigitlari jangda halok bo‘lsin.</div>
  <div id="22"><sup><a href="https://www.kitobook.com/compare/book/24/18/22/" title="сравнение переводов, параллельные ссылки">22</a></sup> To‘satdan ustiga bosqinchi yuborganingda, Uylaridan dod–faryodlar ko‘tarilsin! Axir, ular meni tutib olmoqchi bo‘lib, chuqur qazidilar, Oyog‘imni sirtmoqqa ilintirmoqchi bo‘ldilar.</div>
  <div id="23"><sup><a href="https://www.kitobook.com/compare/book/24/18/23/" title="сравнение переводов, параллельные ссылки">23</a></sup> Meni o‘ldirish uchun fitna qildilar, Buni Sen bilasan, ey Egam. Ularning gunohlarini kechirma, Jinoyatlaridan o‘tma. G‘azablanib, jazolarini bergin, Ular Sening oldingda yiqilib qolsinlar.</div>
</div>