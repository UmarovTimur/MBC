<div itemprop="articleBody" class="text">
  <div id="1"><sup><a href="https://www.kitobook.com/compare/book/43/04/1/" title="сравнение переводов, параллельные ссылки">1</a></sup> Iso Yahyodan ko‘ra ko‘proq shogird orttirib, suvga cho‘mdiryapti, degan xabar farziylarning qulog‘iga yetib bordi.</div>
  <div id="2"><sup><a href="https://www.kitobook.com/compare/book/43/04/2/" title="сравнение переводов, параллельные ссылки">2</a></sup> Vaholanki, xalqni Isoning O‘zi emas, shogirdlari suvga cho‘mdirayotgan edilar. Bu xabar farziylarning qulog‘iga yetib borganini Iso eshitgach,</div>
  <div id="3"><sup><a href="https://www.kitobook.com/compare/book/43/04/3/" title="сравнение переводов, параллельные ссылки">3</a></sup> Yahudiyani tark etib, yana Jalilaga yo‘l oldi.</div>
  <div id="4"><sup><a href="https://www.kitobook.com/compare/book/43/04/4/" title="сравнение переводов, параллельные ссылки">4</a></sup> U yo‘lda Samariyadan o‘tishi kerak edi.</div>
  <div id="5"><sup><a href="https://www.kitobook.com/compare/book/43/04/5/" title="сравнение переводов, параллельные ссылки">5</a></sup> Shunday qilib, U Samariyaning Sihar degan shahriga keldi. Bu shahar Yoqub o‘z o‘g‘li Yusufga bergan yerga yaqin edi.</div>
  <div id="6"><sup><a href="https://www.kitobook.com/compare/book/43/04/6/" title="сравнение переводов, параллельные ссылки">6</a></sup> Yoqubning qudug‘i ham o‘sha yerda edi. Yo‘l yurib charchagan Iso quduqning yoniga o‘tirdi. Taxminan tush payti edi.</div>
  <div id="7"><sup><a href="https://www.kitobook.com/compare/book/43/04/7/" title="сравнение переводов, параллельные ссылки">7</a></sup> Shu vaqt Samariyalik bir ayol suv olgani kelib qoldi. Iso unga: — Menga ichgani suv ber, — dedi.</div>
  <div id="8"><sup><a href="https://www.kitobook.com/compare/book/43/04/8/" title="сравнение переводов, параллельные ссылки">8</a></sup> Isoning shogirdlari esa ovqat sotib olish uchun shaharga ketgan edilar.</div>
  <div id="9"><sup><a href="https://www.kitobook.com/compare/book/43/04/9/" title="сравнение переводов, параллельные ссылки">9</a></sup> Samariyalik ayol Unga shunday dedi: — Siz yahudiy bo‘lsangiz, men esa Samariyalik ayol bo‘lsam, qanday qilib mendan suv so‘rashga jur’at etdingiz?! (Nega desangiz, yahudiylar Samariyaliklar bilan aloqa qilmaydilar.)</div>
  <div id="10"><sup><a href="https://www.kitobook.com/compare/book/43/04/10/" title="сравнение переводов, параллельные ссылки">10</a></sup> Iso ayolga dedi: — Xudo senga qanday in’om bermoqchi ekanligini va sendan suv so‘ragan Odam kim ekanligini sen bilmaysan. Bilganingda edi, o‘zing Undan suv so‘ragan bo‘lar eding va U senga hayotbaxsh suvni bergan bo‘lardi.</div>
  <div id="11"><sup><a href="https://www.kitobook.com/compare/book/43/04/11/" title="сравнение переводов, параллельные ссылки">11</a></sup> — Taqsir! — dedi ayol, — Sizda suv oladigan hech narsangiz yo‘q–ku, quduq esa chuqur. Hayotbaxsh suvingizni qayerdan olasiz?</div>
  <div id="12"><sup><a href="https://www.kitobook.com/compare/book/43/04/12/" title="сравнение переводов, параллельные ссылки">12</a></sup> Bu quduqni bizga bobokolonimiz Yoqub bergan. Uning o‘zi ham, bolalari ham, chorvalari ham bu quduqdan suv ichgan. Nahotki Siz Yoqubdan ham ustun bo‘lsangiz?!</div>
  <div id="13"><sup><a href="https://www.kitobook.com/compare/book/43/04/13/" title="сравнение переводов, параллельные ссылки">13</a></sup> Iso ayolga shunday javob berdi: — Bu suvdan kim ichsa, yana chanqab qoladi.</div>
  <div id="14"><sup><a href="https://www.kitobook.com/compare/book/43/04/14/" title="сравнение переводов, параллельные ссылки">14</a></sup> Lekin Men beradigan suvdan kim ichsa, abadiy chanqamaydi. Men beradigan suv o‘sha odamning vujudida buloqqa aylanib, abadiy hayot sari jo‘shib oqadi.</div>
  <div id="15"><sup><a href="https://www.kitobook.com/compare/book/43/04/15/" title="сравнение переводов, параллельные ссылки">15</a></sup> — Taqsir, bu suvdan menga ham bering. Men ham hech qachon chanqamayin, suv olgani bu yerga kelavermayin, — dedi ayol.</div>
  <div id="16"><sup><a href="https://www.kitobook.com/compare/book/43/04/16/" title="сравнение переводов, параллельные ссылки">16</a></sup> — Borib, eringni bu yerga chaqirib kel, — dedi Iso.</div>
  <div id="17"><sup><a href="https://www.kitobook.com/compare/book/43/04/17/" title="сравнение переводов, параллельные ссылки">17</a></sup> — Mening erim yo‘q, — dedi ayol. — Erim yo‘q, deb sen to‘g‘risini aytding, — dedi Iso.</div>
  <div id="18"><sup><a href="https://www.kitobook.com/compare/book/43/04/18/" title="сравнение переводов, параллельные ссылки">18</a></sup> — Sening besh nafar ering bo‘lgan, hozirgisi ham ering emas. Sen to‘g‘risini aytding!</div>
  <div id="19"><sup><a href="https://www.kitobook.com/compare/book/43/04/19/" title="сравнение переводов, параллельные ссылки">19</a></sup> — Hazrat, Siz payg‘ambar ekaningizni ko‘rib turibman, — dedi ayol.</div>
  <div id="20"><sup><a href="https://www.kitobook.com/compare/book/43/04/20/" title="сравнение переводов, параллельные ссылки">20</a></sup> — Ota–bobolarimiz Xudoga bu tog‘da sajda qilar edilar. Ammo sizlar — yahudiylar esa Xudoga sajda qilinadigan joy Quddusda, deysizlar.</div>
  <div id="21"><sup><a href="https://www.kitobook.com/compare/book/43/04/21/" title="сравнение переводов, параллельные ссылки">21</a></sup> Iso unga dedi: — Ey ayol, Menga ishongin, shunday vaqt keladiki, o‘shanda Otaga na bu tog‘da, na Quddusda sajda qilasizlar.</div>
  <div id="22"><sup><a href="https://www.kitobook.com/compare/book/43/04/22/" title="сравнение переводов, параллельные ссылки">22</a></sup> Sizlar — Samariyaliklar kimga sajda qilayotganingizni bilmaysizlar, bizlar esa kimga sajda qilayotganimizni bilamiz. Chunki najot yahudiylardan keladi.</div>
  <div id="23"><sup><a href="https://www.kitobook.com/compare/book/43/04/23/" title="сравнение переводов, параллельные ссылки">23</a></sup> Ammo shunday vaqtlar keladiki, haqiqiy sajda qiluvchilar Otaga Ruhda va haqiqatda sajda qiladilar. Bunday vaqt keldi ham! Ota shu yo‘sinda O‘ziga sajda qiluvchilarni izlaydi.</div>
  <div id="24"><sup><a href="https://www.kitobook.com/compare/book/43/04/24/" title="сравнение переводов, параллельные ссылки">24</a></sup> Xudo Ruhdir, Unga sajda qiluvchilar ham Muqaddas Ruh boshchiligida, haqiqatni bilgan holda sajda qilishlari lozim.</div>
  <div id="25"><sup><a href="https://www.kitobook.com/compare/book/43/04/25/" title="сравнение переводов, параллельные ссылки">25</a></sup> Ayol Isoga dedi: — Men Masih kelishini bilaman. U kelganda, hamma narsani bizga tushuntiradi.</div>
  <div id="26"><sup><a href="https://www.kitobook.com/compare/book/43/04/26/" title="сравнение переводов, параллельные ссылки">26</a></sup> Iso ayolga dedi: — O‘sha Menman. Sen bilan gaplashib turibman.</div>
  <div id="27"><sup><a href="https://www.kitobook.com/compare/book/43/04/27/" title="сравнение переводов, параллельные ссылки">27</a></sup> Shu paytda Isoning shogirdlari kelib qolishdi. Uning bir ayol bilan gaplashayotganini ko‘rib hayron bo‘lishdi. Lekin birortasi ham: “Nima xohlaysiz?” yoki: “Nimaga bu ayol bilan gaplashyapsiz?” — deb so‘ramadi.</div>
  <div id="28"><sup><a href="https://www.kitobook.com/compare/book/43/04/28/" title="сравнение переводов, параллельные ссылки">28</a></sup> Ayol ko‘zasini o‘sha yerda qoldirdi–da, shaharga borib, odamlarga dedi:</div>
  <div id="29"><sup><a href="https://www.kitobook.com/compare/book/43/04/29/" title="сравнение переводов, параллельные ссылки">29</a></sup> — Yuringlar, bir Odamni ko‘ringlar. U mening qilgan hamma ishlarimni aytib berdi! O‘sha Masih emasmikin?</div>
  <div id="30"><sup><a href="https://www.kitobook.com/compare/book/43/04/30/" title="сравнение переводов, параллельные ссылки">30</a></sup> Odamlar shahardan chiqib, Isoning oldiga bordilar.</div>
  <div id="31"><sup><a href="https://www.kitobook.com/compare/book/43/04/31/" title="сравнение переводов, параллельные ссылки">31</a></sup> Shu orada shogirdlari Isoga: — Ustoz, ovqat yeb oling, — deb taklif qildilar.</div>
  <div id="32"><sup><a href="https://www.kitobook.com/compare/book/43/04/32/" title="сравнение переводов, параллельные ссылки">32</a></sup> Ammo Iso ularga dedi: — Mening yeydigan ovqatim bor, sizlar bu ovqat to‘g‘risida bilmaysizlar.</div>
  <div id="33"><sup><a href="https://www.kitobook.com/compare/book/43/04/33/" title="сравнение переводов, параллельные ссылки">33</a></sup> Shogirdlari o‘zaro gaplashib: — Biron kishi Unga ovqat keltirganmikin? — deb aytishardi.</div>
  <div id="34"><sup><a href="https://www.kitobook.com/compare/book/43/04/34/" title="сравнение переводов, параллельные ссылки">34</a></sup> Iso ularga dedi: — Mening ovqatim — Meni Yuborganning irodasini ado etish, Uning ishini tugatishdir.</div>
  <div id="35"><sup><a href="https://www.kitobook.com/compare/book/43/04/35/" title="сравнение переводов, параллельные ссылки">35</a></sup> Sizlar: “Ekinlar to‘rt oyda yetiladi”, degan iborani ishlatasizlar. Men esa sizlarga aytaman: Ko‘zlaringizni ochinglar! Ekinzorlarga qaranglar! Hosil yetilgan, o‘rim–terimga tayyor bo‘lgan.</div>
  <div id="36"><sup><a href="https://www.kitobook.com/compare/book/43/04/36/" title="сравнение переводов, параллельные ссылки">36</a></sup> O‘roqchi hozirdan yaxshi daromad olmoqda, abadiy hayot uchun hosil yig‘moqda. Toki hosilni ekkan va o‘rgan birga quvonishsin.</div>
  <div id="37"><sup><a href="https://www.kitobook.com/compare/book/43/04/37/" title="сравнение переводов, параллельные ссылки">37</a></sup> “Biri ekadi, boshqasi o‘radi”, degan maqol shu vaziyatga to‘g‘ri keladi.</div>
  <div id="38"><sup><a href="https://www.kitobook.com/compare/book/43/04/38/" title="сравнение переводов, параллельные ссылки">38</a></sup> Men sizlarni o‘zingiz mehnat qilib ekmagan hosilni o‘rgani yubordim. Boshqalar mehnat qilgan edilar, sizlar esa ularning mehnatidan foydalanasizlar.</div>
  <div id="39"><sup><a href="https://www.kitobook.com/compare/book/43/04/39/" title="сравнение переводов, параллельные ссылки">39</a></sup> Shundan keyin o‘sha shaharda yashovchi talay Samariyaliklar Isoga imon keltirishdi. Ular haligi ayolning “U mening qilgan hamma ishlarimni aytib berdi”, degan guvohligiga ishongan edilar.</div>
  <div id="40"><sup><a href="https://www.kitobook.com/compare/book/43/04/40/" title="сравнение переводов, параллельные ссылки">40</a></sup> Shunday qilib, Samariyaliklar Isoning oldiga kelib: “Biz bilan qoling”, deb Isoga yolvorishdi. Iso ikki kun o‘sha yerda qoldi.</div>
  <div id="41"><sup><a href="https://www.kitobook.com/compare/book/43/04/41/" title="сравнение переводов, параллельные ссылки">41</a></sup> Isoning aytgan so‘zlari tufayli ko‘p odamlar imon keltirdi.</div>
  <div id="42"><sup><a href="https://www.kitobook.com/compare/book/43/04/42/" title="сравнение переводов, параллельные ссылки">42</a></sup> Shunda ular ayolga dedilar: — Endi sening so‘zlaring tufayligina ishonayotganimiz yo‘q. Uni o‘zimiz ham eshitdik. U haqiqatan ham olamning Najotkori ekanligiga amin bo‘ldik.</div>
  <div id="43"><sup><a href="https://www.kitobook.com/compare/book/43/04/43/" title="сравнение переводов, параллельные ссылки">43</a></sup> Ikki kundan keyin Iso u yerdan Jalilaga jo‘nab ketdi.</div>
  <div id="44"><sup><a href="https://www.kitobook.com/compare/book/43/04/44/" title="сравнение переводов, параллельные ссылки">44</a></sup> U: “Payg‘ambar o‘z yurtida e’tibor topmaydi”, deb ta’kidlagandi.</div>
  <div id="45"><sup><a href="https://www.kitobook.com/compare/book/43/04/45/" title="сравнение переводов, параллельные ссылки">45</a></sup> Jalilaga kelganda esa, aholi Uni ochiq chehra bilan kutib oldi. Chunki ular Fisih bayrami uchun Quddusga borganlarida, u yerda Isoning qilgan hamma ishlarini ko‘rgan edilar.</div>
  <div id="46"><sup><a href="https://www.kitobook.com/compare/book/43/04/46/" title="сравнение переводов, параллельные ссылки">46</a></sup> Shunday qilib, Iso yana Jaliladagi Kana qishlog‘iga keldi. Bu yerda U suvni sharobga aylantirgan edi. O‘sha paytda Kafarnahum shahrida bir saroy amaldorining o‘g‘li kasal bo‘lib yotgan edi.</div>
  <div id="47"><sup><a href="https://www.kitobook.com/compare/book/43/04/47/" title="сравнение переводов, параллельные ссылки">47</a></sup> Bu odam Isoning Yahudiyadan Jalilaga kelganligini eshitib, Uning oldiga bordi. Isoga: “Yuring, o‘lim to‘shagida yotgan o‘g‘limga shifo bering”, deb yolvordi.</div>
  <div id="48"><sup><a href="https://www.kitobook.com/compare/book/43/04/48/" title="сравнение переводов, параллельные ссылки">48</a></sup> — Sizlar alomatu mo‘jizalar ko‘rmaguncha ishonmaysizlar! — dedi unga Iso.</div>
  <div id="49"><sup><a href="https://www.kitobook.com/compare/book/43/04/49/" title="сравнение переводов, параллельные ссылки">49</a></sup> — Yura qoling Hazrat, o‘g‘ilginam o‘lib qolmasin! — dedi saroy amaldori Unga.</div>
  <div id="50"><sup><a href="https://www.kitobook.com/compare/book/43/04/50/" title="сравнение переводов, параллельные ссылки">50</a></sup> — Siz boravering. O‘g‘lingiz sog‘–salomat, — dedi Iso. U odam Isoning aytganiga ishonib, jo‘nab ketdi.</div>
  <div id="51"><sup><a href="https://www.kitobook.com/compare/book/43/04/51/" title="сравнение переводов, параллельные ссылки">51</a></sup> U hamon yo‘lda ekan, xizmatkorlari unga peshvoz chiqib: — O‘g‘lingiz sog‘–salomat, — degan xabar keltirdilar.</div>
  <div id="52"><sup><a href="https://www.kitobook.com/compare/book/43/04/52/" title="сравнение переводов, параллельные ссылки">52</a></sup> — Qaysi soatda ahvoli yengillashdi? — deya so‘radi u. — Kecha tushda, soat birlarda isitmasi tushdi, — deyishdi xizmatkorlar.</div>
  <div id="53"><sup><a href="https://www.kitobook.com/compare/book/43/04/53/" title="сравнение переводов, параллельные ссылки">53</a></sup> “O‘g‘lingiz sog‘–salomat”, degan so‘zlarni Iso aynan shu vaqtda aytganini bolaning otasi angladi. Shunda o‘zi va butun xonadoni Isoga imon keltirdi.</div>
  <div id="54"><sup><a href="https://www.kitobook.com/compare/book/43/04/54/" title="сравнение переводов, параллельные ссылки">54</a></sup> Bu esa Isoning Yahudiyadan Jalilaga kelib ko‘rsatgan ikkinchi mo‘jizali alomati edi.</div>
</div>