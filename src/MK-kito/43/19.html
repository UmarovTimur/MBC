<div itemprop="articleBody" class="text">
  <div id="1"><sup><a href="https://www.kitobook.com/compare/book/43/19/1/" title="сравнение переводов, параллельные ссылки">1</a></sup> Shundan keyin Pilat Isoni olib ketishni va qamchilatishni buyurdi.</div>
  <div id="2"><sup><a href="https://www.kitobook.com/compare/book/43/19/2/" title="сравнение переводов, параллельные ссылки">2</a></sup> Askarlar tikanlardan toj o‘rib, Isoning boshiga qo‘ydilar, ustiga safsar to‘n kiydirdilar.</div>
  <div id="3"><sup><a href="https://www.kitobook.com/compare/book/43/19/3/" title="сравнение переводов, параллельные ссылки">3</a></sup> Isoning oldiga qayta–qayta kelib: — Yashavor–e, yahudiylarning Shohi! — deb, Uni tarsakilar edilar.</div>
  <div id="4"><sup><a href="https://www.kitobook.com/compare/book/43/19/4/" title="сравнение переводов, параллельные ссылки">4</a></sup> Pilat yana tashqariga chiqib yahudiylarga xitob qildi: — Mana, Uni oldingizga chiqaryapman, bilib qo‘yinglar, men Undan hech qanday ayb topolmadim!</div>
  <div id="5"><sup><a href="https://www.kitobook.com/compare/book/43/19/5/" title="сравнение переводов, параллельные ссылки">5</a></sup> Shu payt boshida tikanli toj, egnida safsar to‘n bilan Iso tashqariga chiqdi. — Mana, u Odam! — dedi Pilat ularga.</div>
  <div id="6"><sup><a href="https://www.kitobook.com/compare/book/43/19/6/" title="сравнение переводов, параллельные ссылки">6</a></sup> Bosh ruhoniylar va mirshablar Isoni ko‘rib, baqirishdi: — Xochga mixlansin! Xochga mixlansin! — Uni sizlar olib xochga mixlanglar! Men Undan hech qanday ayb topolmadim, — dedi Pilat ularga.</div>
  <div id="7"><sup><a href="https://www.kitobook.com/compare/book/43/19/7/" title="сравнение переводов, параллельные ссылки">7</a></sup> Yahudiylar unga javoban: — Bizda qonun bor, qonunimizga ko‘ra U o‘lishi kerak, chunki U O‘zini Xudoning O‘g‘li, deb aytyapti, — dedilar.</div>
  <div id="8"><sup><a href="https://www.kitobook.com/compare/book/43/19/8/" title="сравнение переводов, параллельные ссылки">8</a></sup> Pilat buni eshitgach, yuragi orqaga tortib ketdi.</div>
  <div id="9"><sup><a href="https://www.kitobook.com/compare/book/43/19/9/" title="сравнение переводов, параллельные ссылки">9</a></sup> Qaytadan hukumat saroyiga kirib, Isodan: — Sen qayerdansan? — deb so‘radi. Iso unga javob bermadi.</div>
  <div id="10"><sup><a href="https://www.kitobook.com/compare/book/43/19/10/" title="сравнение переводов, параллельные ссылки">10</a></sup> — Menga javob bermaysanmi?! — dedi Pilat. — Seni ozod qilishga yoki xochga mixlashga menda hokimiyat borligini bilmaysanmi?!</div>
  <div id="11"><sup><a href="https://www.kitobook.com/compare/book/43/19/11/" title="сравнение переводов, параллельные ссылки">11</a></sup> Iso javob berdi: — Agar Xudo yo‘l qo‘ymaganda edi, siz Menga hech qanday hokimiyat o‘tkaza olmas edingiz. Shu sababdan Meni sizning qo‘lingizga tutib bergan odamning gunohi sizning gunohingizdan kattaroq.</div>
  <div id="12"><sup><a href="https://www.kitobook.com/compare/book/43/19/12/" title="сравнение переводов, параллельные ссылки">12</a></sup> Shundan keyin Pilat Isoni qo‘yib yuborishga chora izlay boshladi. Ammo yahudiylar shunday deb qichqirishdi: — Agar Uni qo‘yib yuborsangiz, siz Qaysarning do‘sti emassiz. O‘zini shoh deydigan har bir kishi Qaysarga qarshi chiqqan bo‘ladi!</div>
  <div id="13"><sup><a href="https://www.kitobook.com/compare/book/43/19/13/" title="сравнение переводов, параллельные ссылки">13</a></sup> Pilat bu so‘zni eshitgach, Isoni tashqariga olib chiqdi va Tosh supa deb nom olgan joydagi hukm kursisiga o‘tirdi (bu joyning oromiycha nomi Gabbata edi).</div>
  <div id="14"><sup><a href="https://www.kitobook.com/compare/book/43/19/14/" title="сравнение переводов, параллельные ссылки">14</a></sup> O‘sha kuni Fisih bayrami arafasi, tush mahali edi. Pilat yahudiylarga xitob qildi: — Mana, Shohingiz!</div>
  <div id="15"><sup><a href="https://www.kitobook.com/compare/book/43/19/15/" title="сравнение переводов, параллельные ссылки">15</a></sup> — Yo‘q qiling Uni, yo‘q qiling! Xochga mixlang! — deb baqirdi ular. — Sizlarning Shohingizni xochga mixlab qo‘yaymi? — deb so‘radi Pilat. — Qaysardan boshqa shohimiz yo‘q, — deyishdi bosh ruhoniylar.</div>
  <div id="16"><sup><a href="https://www.kitobook.com/compare/book/43/19/16/" title="сравнение переводов, параллельные ссылки">16</a></sup> Oxiri Pilat Isoni xochga mixlash uchun askarlarga topshirdi. Ular esa Isoni olib ketdilar.</div>
  <div id="17"><sup><a href="https://www.kitobook.com/compare/book/43/19/17/" title="сравнение переводов, параллельные ссылки">17</a></sup> Iso O‘z xochini ko‘tarib, shahar tashqarisidagi Bosh suyagi degan joyga keldi. (Bu joyning oromiycha nomi Go‘lgota edi.)</div>
  <div id="18"><sup><a href="https://www.kitobook.com/compare/book/43/19/18/" title="сравнение переводов, параллельные ссылки">18</a></sup> U yerda Isoni xochga mixlab qo‘ydilar. U bilan birga yana ikkita odamni ham xochga mixladilar. Ularning biri Isoning bu tomonida, boshqasi u tomonida, Iso esa o‘rtada edi.</div>
  <div id="19"><sup><a href="https://www.kitobook.com/compare/book/43/19/19/" title="сравнение переводов, параллельные ссылки">19</a></sup> Pilat bir lavhaga: “Yahudiylarning Shohi Nosiralik Iso”, degan so‘zlarni yozib, lavhani xochga ostirib qo‘ydi.</div>
  <div id="20"><sup><a href="https://www.kitobook.com/compare/book/43/19/20/" title="сравнение переводов, параллельные ссылки">20</a></sup> Iso xochga mixlangan joy shaharga yaqin bo‘lgani uchun, bu lavhani ko‘p yahudiylar o‘qidilar. Lavha oromiy, lotin va yunon tillarida yozilgan edi.</div>
  <div id="21"><sup><a href="https://www.kitobook.com/compare/book/43/19/21/" title="сравнение переводов, параллельные ссылки">21</a></sup> Yahudiy bosh ruhoniylari esa Pilatga borib shunday dedilar: — “Yahudiylarning Shohi” deb yozmang, balki “Bu Odam yahudiylarning Shohi bo‘lishga da’vogarlik qilgan”, deb yozing.</div>
  <div id="22"><sup><a href="https://www.kitobook.com/compare/book/43/19/22/" title="сравнение переводов, параллельные ссылки">22</a></sup> — Men qanday yozgan bo‘lsam, shundayligicha qolsin, — dedi Pilat.</div>
  <div id="23"><sup><a href="https://www.kitobook.com/compare/book/43/19/23/" title="сравнение переводов, параллельные ссылки">23</a></sup> Askarlar Isoni xochga mixlab bo‘lib, Uning kiyimlarini oldilar. Kiyimlarini to‘rt bo‘lakka bo‘lib, har bir askarga berdilar. Ichki ko‘ylagini ham oldilar. Ichki ko‘ylak boshdan–oyoq choksiz bir to‘qima edi.</div>
  <div id="24"><sup><a href="https://www.kitobook.com/compare/book/43/19/24/" title="сравнение переводов, параллельные ссылки">24</a></sup> Askarlar bir–biriga: — Buni yirtmaylik, bu uchun qur’a tashlaymiz, kimga tushsa, o‘shaniki bo‘lsin, — deyishdi. Shu tariqa Muqaddas Bitiklardagi quyidagi so‘zlar bajo bo‘ldi: “Kiyimlarimni o‘zaro ular bo‘lishgan, Libosim uchun qur’a tashlashgan.” Askarlar xuddi shunday qildilar.</div>
  <div id="25"><sup><a href="https://www.kitobook.com/compare/book/43/19/25/" title="сравнение переводов, параллельные ссылки">25</a></sup> Isoning xochi yonida Uning onasi va xolasi, Klopaning xotini Maryam hamda Magdalalik Maryam turar edilar.</div>
  <div id="26"><sup><a href="https://www.kitobook.com/compare/book/43/19/26/" title="сравнение переводов, параллельные ссылки">26</a></sup> Iso onasini va onasi yonida turgan sevikli shogirdini ko‘rdi. Iso onasiga: — Ona, mana bu sizning o‘g‘lingiz! — dedi.</div>
  <div id="27"><sup><a href="https://www.kitobook.com/compare/book/43/19/27/" title="сравнение переводов, параллельные ссылки">27</a></sup> Keyin shogirdiga qarab: — Mana bu sening onang! — dedi. O‘sha vaqtdan boshlab u shogird Maryamni o‘z uyiga oldi.</div>
  <div id="28"><sup><a href="https://www.kitobook.com/compare/book/43/19/28/" title="сравнение переводов, параллельные ссылки">28</a></sup> Iso hamma ishlarini tugatganini bilardi. Muqaddas Bitiklar bajo bo‘lsin deb, U: — Chanqadim! — dedi.</div>
  <div id="29"><sup><a href="https://www.kitobook.com/compare/book/43/19/29/" title="сравнение переводов, параллельные ссылки">29</a></sup> Bu yerda arzon sharobga to‘la bir idish turgan edi. Askarlar sharobga shimgichni botirdilar–da, tayoqning uchiga ilib, Isoning og‘ziga olib bordilar.</div>
  <div id="30"><sup><a href="https://www.kitobook.com/compare/book/43/19/30/" title="сравнение переводов, параллельные ссылки">30</a></sup> Iso sharobni tatib ko‘rgach: — Amalga oshdi! — dedi–yu, boshini egib jon berdi.</div>
  <div id="31"><sup><a href="https://www.kitobook.com/compare/book/43/19/31/" title="сравнение переводов, параллельные ссылки">31</a></sup> O‘sha kuni Shabbat arafasi edi. Ertangi Shabbat kuni nihoyatda tabarruk kun hisoblangani uchun, yahudiylar jasadlarni xochda qoldirishni istamadilar. Ular Pilatning oldiga borib, xochga mixlangan odamlarning boldirlarini sindirib tashlab, xochdan tushirishni so‘radilar.</div>
  <div id="32"><sup><a href="https://www.kitobook.com/compare/book/43/19/32/" title="сравнение переводов, параллельные ссылки">32</a></sup> Shunda askarlar borib, Iso bilan birga xochga mixlangan birinchi, so‘ngra ikkinchi odamning boldirlarini sindirib tashladilar.</div>
  <div id="33"><sup><a href="https://www.kitobook.com/compare/book/43/19/33/" title="сравнение переводов, параллельные ссылки">33</a></sup> Isoning oldiga kelib, Uning o‘lib bo‘lganini ko‘rdilar. Shuning uchun boldirlarini sindirmadilar.</div>
  <div id="34"><sup><a href="https://www.kitobook.com/compare/book/43/19/34/" title="сравнение переводов, параллельные ссылки">34</a></sup> Lekin askarlardan biri Isoning biqinini nayza bilan teshdi, shu zahoti Uning biqinidan qon bilan suv oqib chiqdi.</div>
  <div id="35"><sup><a href="https://www.kitobook.com/compare/book/43/19/35/" title="сравнение переводов, параллельные ссылки">35</a></sup> Bu hodisani ko‘rgan kishi, sizlar ham ishoninglar deb, guvohlik berib kelmoqda. Uning guvohligi haqiqatdir, u haqiqat aytayotganini biladi.</div>
  <div id="36"><sup><a href="https://www.kitobook.com/compare/book/43/19/36/" title="сравнение переводов, параллельные ссылки">36</a></sup> Bu hodisa Muqaddas Bitiklardagi: “Bironta ham suyagi sindirilmaydi”, degan so‘zlar amalga oshishi uchun ro‘y berdi.</div>
  <div id="37"><sup><a href="https://www.kitobook.com/compare/book/43/19/37/" title="сравнение переводов, параллельные ссылки">37</a></sup> Muqaddas Bitiklarning boshqa bir joyda shunday deyilgan: “Ular nayzani o‘zlari sanchigan Odamga qaraydilar.”</div>
  <div id="38"><sup><a href="https://www.kitobook.com/compare/book/43/19/38/" title="сравнение переводов, параллельные ссылки">38</a></sup> Arimateyalik Yusuf Isoning shogirdi edi, lekin yahudiylardan qo‘rqqani uchun buni yashirib yurar edi. Iso o‘lganidan keyin Yusuf Pilatdan Isoning jasadini xochdan tushirib olishni iltimos qildi. Pilat ijozat berdi. Shunda Yusuf borib, Isoning jasadini xochdan tushirib oldi.</div>
  <div id="39"><sup><a href="https://www.kitobook.com/compare/book/43/19/39/" title="сравнение переводов, параллельные ссылки">39</a></sup> Ilgari kechasi Isoning oldiga borgan Nikodim ham Yusuf bilan birga edi. Nikodim ikki pud mirra bilan sabur qorishmasini olib kelgandi.</div>
  <div id="40"><sup><a href="https://www.kitobook.com/compare/book/43/19/40/" title="сравнение переводов, параллельные ссылки">40</a></sup> Ular ikkovi Isoning jasadini olib, yahudiylarning dafn odatlariga ko‘ra, bu muattar moddalarni surtib, Uni kafanladilar.</div>
  <div id="41"><sup><a href="https://www.kitobook.com/compare/book/43/19/41/" title="сравнение переводов, параллельные ссылки">41</a></sup> Iso xochga mixlangan joyning yaqinida bir bog‘ bor edi. U bog‘da hali hech kim dafn qilinmagan yangi bir qabr bor edi.</div>
  <div id="42"><sup><a href="https://www.kitobook.com/compare/book/43/19/42/" title="сравнение переводов, параллельные ссылки">42</a></sup> O‘sha kun yahudiylarning Shabbat arafasi bo‘lgani uchun ular, bu joy yaqinroq, deb Isoning jasadini o‘sha qabrga qo‘ydilar.</div>
</div>