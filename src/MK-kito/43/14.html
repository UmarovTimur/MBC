<div itemprop="articleBody" class="text">
  <div id="1"><sup><a href="https://www.kitobook.com/compare/book/43/14/1/" title="сравнение переводов, параллельные ссылки">1</a></sup> Iso shogirdlariga dedi: — Yuragingiz siqilmasin. Xudoga ishoning, Menga ham ishoning!</div>
  <div id="2"><sup><a href="https://www.kitobook.com/compare/book/43/14/2/" title="сравнение переводов, параллельные ссылки">2</a></sup> Otamning uyida maskan ko‘p. Shunday bo‘lmaganda edi, sizlarga bularni aytib o‘tirmagan bo‘lardim. Men sizlarga joy tayyorlagani ketyapman.</div>
  <div id="3"><sup><a href="https://www.kitobook.com/compare/book/43/14/3/" title="сравнение переводов, параллельные ссылки">3</a></sup> Men borib sizlarga joy tayyorlayman–u, sizlarni O‘zim bilan olib ketgani kelaman. Toki Men bo‘lgan joyda sizlar ham bo‘linglar.</div>
  <div id="4"><sup><a href="https://www.kitobook.com/compare/book/43/14/4/" title="сравнение переводов, параллельные ссылки">4</a></sup> Men boradigan joyga olib boradigan yo‘lni sizlar bilasizlar.</div>
  <div id="5"><sup><a href="https://www.kitobook.com/compare/book/43/14/5/" title="сравнение переводов, параллельные ссылки">5</a></sup> — Hazrat! — dedi Unga To‘ma, — Qayerga borishingizni bilmasak, yo‘lni qayerdan bilamiz?</div>
  <div id="6"><sup><a href="https://www.kitobook.com/compare/book/43/14/6/" title="сравнение переводов, параллельные ссылки">6</a></sup> Iso unga dedi: — Men yo‘l, haqiqat va hayotdirman. Otaning oldiga olib boradigan Mendan boshqa yo‘l yo‘q.</div>
  <div id="7"><sup><a href="https://www.kitobook.com/compare/book/43/14/7/" title="сравнение переводов, параллельные ссылки">7</a></sup> Meni taniganingiz uchun, Otamni ham tanib olasizlar. Endi Uni tanidingizlar, Uni ko‘rdingizlar.</div>
  <div id="8"><sup><a href="https://www.kitobook.com/compare/book/43/14/8/" title="сравнение переводов, параллельные ссылки">8</a></sup> Filip Isoga dedi: — Hazrat, bizga Otani ko‘rsating, shuning o‘zi bizga kifoya!</div>
  <div id="9"><sup><a href="https://www.kitobook.com/compare/book/43/14/9/" title="сравнение переводов, параллельные ссылки">9</a></sup> — Filip, — dedi unga Iso, — Men shuncha vaqtdan beri sizlar bilan birgaman. Nahotki Meni tanimasang?! Meni ko‘rgan odam Otani ko‘rgan bo‘ladi. Shunday ekan, qanday qilib sen: “Otani bizga ko‘rsating”, deyapsan?</div>
  <div id="10"><sup><a href="https://www.kitobook.com/compare/book/43/14/10/" title="сравнение переводов, параллельные ссылки">10</a></sup> Men Otada, Ota esa Menda ekanligiga nahotki ishonmasang?! Men sizlarga aytgan so‘zlarni O‘zimdan to‘qib gapirmayapman. Aksincha, Menda yashagan Otam Men orqali O‘z ishlarini bajarmoqda.</div>
  <div id="11"><sup><a href="https://www.kitobook.com/compare/book/43/14/11/" title="сравнение переводов, параллельные ссылки">11</a></sup> Men Otamda va Otam Menda ekanligiga ishoninglar. Agar ishonmasangizlar, hech bo‘lmasa, qilgan ishlarim tufayli ishoninglar.</div>
  <div id="12"><sup><a href="https://www.kitobook.com/compare/book/43/14/12/" title="сравнение переводов, параллельные ссылки">12</a></sup> Sizlarga chinini aytayin: Menga ishongan odam Men qilgan ishlarni qiladi. Bulardan ham buyukroq ishlarni qiladi, chunki Men Otaning oldiga ketyapman.</div>
  <div id="13"><sup><a href="https://www.kitobook.com/compare/book/43/14/13/" title="сравнение переводов, параллельные ссылки">13</a></sup> Sizlar Mening nomimdan so‘ragan hamma narsani Men bajo keltiraman, toki Ota O‘z O‘g‘li orqali ulug‘lansin.</div>
  <div id="14"><sup><a href="https://www.kitobook.com/compare/book/43/14/14/" title="сравнение переводов, параллельные ссылки">14</a></sup> Ha, sizlar Mening nomim bilan Mendan so‘ragan har qanday narsani bajo keltiraman.</div>
  <div id="15"><sup><a href="https://www.kitobook.com/compare/book/43/14/15/" title="сравнение переводов, параллельные ссылки">15</a></sup> — “Agar Meni sevsangizlar, amrlarimga amal qilasizlar.</div>
  <div id="16"><sup><a href="https://www.kitobook.com/compare/book/43/14/16/" title="сравнение переводов, параллельные ссылки">16</a></sup> Men Otaga murojaat qilaman va U sizlar bilan to abad qoladigan boshqa Homiyni yuboradi.</div>
  <div id="17"><sup><a href="https://www.kitobook.com/compare/book/43/14/17/" title="сравнение переводов, параллельные ссылки">17</a></sup> Bu Homiy — Haqiqat Ruhidir. Bu dunyoga tegishli bo‘lganlar Uni qabul qila olmaydilar, chunki Uni na ko‘rishadi, na bilishadi. Sizlar esa Uni bilasizlar, chunki U sizlar bilan yashamoqda, U ichingizda bo‘ladi.</div>
  <div id="18"><sup><a href="https://www.kitobook.com/compare/book/43/14/18/" title="сравнение переводов, параллельные ссылки">18</a></sup> Men sizlarni yetim qoldirmayman, yana oldingizga qaytib kelaman.</div>
  <div id="19"><sup><a href="https://www.kitobook.com/compare/book/43/14/19/" title="сравнение переводов, параллельные ссылки">19</a></sup> Birozdan keyin dunyo Meni boshqa ko‘rmaydi. Ammo sizlar Meni ko‘rasizlar. Men barhayot bo‘lganim uchun, sizlar ham yashaysizlar.</div>
  <div id="20"><sup><a href="https://www.kitobook.com/compare/book/43/14/20/" title="сравнение переводов, параллельные ссылки">20</a></sup> Men Otamda ekanimni, sizlar Menda va Men sizlarda ekanimni o‘sha kuni anglab olasizlar.</div>
  <div id="21"><sup><a href="https://www.kitobook.com/compare/book/43/14/21/" title="сравнение переводов, параллельные ссылки">21</a></sup> Mening amrlarimni bilib, ularga amal qilgan kishi Meni sevadi. Kim Meni sevsa, Otam ham uni sevadi. Men ham uni sevaman va O‘zimni unga ayon qilaman.”</div>
  <div id="22"><sup><a href="https://www.kitobook.com/compare/book/43/14/22/" title="сравнение переводов, параллельные ссылки">22</a></sup> Ishqariyot bo‘lmagan boshqa Yahudo Isoga dedi: “Hazrat, nega O‘zingizni dunyoga ayon qilmay, bizga ayon qilmoqchisiz?”</div>
  <div id="23"><sup><a href="https://www.kitobook.com/compare/book/43/14/23/" title="сравнение переводов, параллельные ссылки">23</a></sup> Iso unga shunday javob berdi: “Kim Meni sevsa, Mening so‘zimga amal qiladi. Otam ham uni sevadi. Biz uning oldiga kelib, u bilan birga yashaymiz.</div>
  <div id="24"><sup><a href="https://www.kitobook.com/compare/book/43/14/24/" title="сравнение переводов, параллельные ссылки">24</a></sup> Meni yaxshi ko‘rmagan kishi so‘zlarimga amal qilmaydi. Sizlar eshitgan so‘z Meniki emas, balki Meni yuborgan Otanikidir.</div>
  <div id="25"><sup><a href="https://www.kitobook.com/compare/book/43/14/25/" title="сравнение переводов, параллельные ссылки">25</a></sup> Men sizlar bilan ekanman, bularni aytdim.</div>
  <div id="26"><sup><a href="https://www.kitobook.com/compare/book/43/14/26/" title="сравнение переводов, параллельные ссылки">26</a></sup> Otam Mening nomimdan yuboradigan Homiy, ya’ni Muqaddas Ruh sizlarga hammasini o‘rgatadi. Men sizlarga aytgan hamma so‘zlarimni U yodingizga tushiradi.</div>
  <div id="27"><sup><a href="https://www.kitobook.com/compare/book/43/14/27/" title="сравнение переводов, параллельные ссылки">27</a></sup> Men sizlarga tinchlikni qoldiryapman. O‘z tinchligimni sizlarga beryapman. Men berayotgan tinchlik dunyo beradigan tinchlikka o‘xshamaydi. Yuragingiz siqilmasin, qo‘rqmanglar.</div>
  <div id="28"><sup><a href="https://www.kitobook.com/compare/book/43/14/28/" title="сравнение переводов, параллельные ссылки">28</a></sup> Sizlarga aytganimni eshitdingizlar: Men ketib, yana oldingizga qaytib kelaman. Agar Meni yaxshi ko‘rganingizda edi, Otaning oldiga ketayotganimdan quvongan bo‘lar edingizlar. Zero, Ota Mendan ulug‘dir.</div>
  <div id="29"><sup><a href="https://www.kitobook.com/compare/book/43/14/29/" title="сравнение переводов, параллельные ссылки">29</a></sup> Bu hodisalar sodir bo‘lmasdan oldin sizlarga aytdim. Toki sodir bo‘lganda ishoninglar.</div>
  <div id="30"><sup><a href="https://www.kitobook.com/compare/book/43/14/30/" title="сравнение переводов, параллельные ссылки">30</a></sup> Sizlar bilan so‘zlashishga deyarli vaqtim qolmadi. Chunki bu dunyoning yovuz hukmdori kelyapti. U Menga hukmini o‘tkaza olmaydi.</div>
  <div id="31"><sup><a href="https://www.kitobook.com/compare/book/43/14/31/" title="сравнение переводов, параллельные ссылки">31</a></sup> Lekin dunyo bilsinki, Men Otani sevaman, Ota Menga neki buyurgan bo‘lsa, xuddi shuni bajaraman. Qani turinglar, bu yerdan keta qolaylik.”</div>
</div>