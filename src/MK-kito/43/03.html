<div itemprop="articleBody" class="text">
  <div id="1"><sup><a href="https://www.kitobook.com/compare/book/43/03/1/" title="сравнение переводов, параллельные ссылки">1</a></sup> Yahudiy boshliqlaridan Nikodim ismli bir odam bor edi, u farziylar mazhabida edi.</div>
  <div id="2"><sup><a href="https://www.kitobook.com/compare/book/43/03/2/" title="сравнение переводов, параллельные ссылки">2</a></sup> Bu odam bir kuni kechasi Isoning oldiga kelib, Unga dedi: — Ustoz! Siz Xudodan kelgan bir muallim ekanligingizni biz bilamiz. Agar Xudo siz bilan bo‘lmaganda edi, Siz bunday mo‘jizali alomatlarni qila olmas edingiz.</div>
  <div id="3"><sup><a href="https://www.kitobook.com/compare/book/43/03/3/" title="сравнение переводов, параллельные ссылки">3</a></sup> Iso unga shunday javob berdi: — Sizga chinini aytay: qaytadan tug‘ilmagan bironta odam Xudoning Shohligini ko‘rolmaydi.</div>
  <div id="4"><sup><a href="https://www.kitobook.com/compare/book/43/03/4/" title="сравнение переводов, параллельные ссылки">4</a></sup> — Keksa odam tug‘ila olarmidi?! U onasining qorniga qayta kirib, yana tug‘ila olmaydi–ku! — dedi Nikodim.</div>
  <div id="5"><sup><a href="https://www.kitobook.com/compare/book/43/03/5/" title="сравнение переводов, параллельные ссылки">5</a></sup> Iso shunday javob berdi: — Sizga chinini aytay: suvdan va Ruhdan tug‘ilmagan bironta odam Xudoning Shohligiga kirolmaydi.</div>
  <div id="6"><sup><a href="https://www.kitobook.com/compare/book/43/03/6/" title="сравнение переводов, параллельные ссылки">6</a></sup> Odam jismonan ota–onadan tug‘iladi, ruhan esa Muqaddas Ruhdan tug‘iladi.</div>
  <div id="7"><sup><a href="https://www.kitobook.com/compare/book/43/03/7/" title="сравнение переводов, параллельные ссылки">7</a></sup> “Sizlar qaytadan tug‘ilishingiz kerak”, deganimga taajjublanmang.</div>
  <div id="8"><sup><a href="https://www.kitobook.com/compare/book/43/03/8/" title="сравнение переводов, параллельные ссылки">8</a></sup> Ruh xuddi shamolga o‘xshaydi. Shamol istagan joyda esaveradi. Uning tovushini eshitasiz–u, lekin qaysi tomondan kelib, qaysi tomonga ketishini bilmaysiz. Ruhdan tug‘ilgan har bir kishida ham shunday bo‘ladi.</div>
  <div id="9"><sup><a href="https://www.kitobook.com/compare/book/43/03/9/" title="сравнение переводов, параллельные ссылки">9</a></sup> — Bu qanday bo‘lishi mumkin? — deb so‘radi Nikodim.</div>
  <div id="10"><sup><a href="https://www.kitobook.com/compare/book/43/03/10/" title="сравнение переводов, параллельные ссылки">10</a></sup> Iso unga shunday javob berdi: — Siz Isroilning ustozisiz–ku! Nahotki shuni bilmasangiz?!</div>
  <div id="11"><sup><a href="https://www.kitobook.com/compare/book/43/03/11/" title="сравнение переводов, параллельные ссылки">11</a></sup> Sizga chinini aytay: biz bilganimizni so‘zlaymiz, ko‘rganimiz haqida shahodat beramiz. Lekin sizlar bizning shahodatimizni qabul qilmayapsizlar.</div>
  <div id="12"><sup><a href="https://www.kitobook.com/compare/book/43/03/12/" title="сравнение переводов, параллельные ссылки">12</a></sup> Agar sizlar yerdagi narsalar haqida aytganlarimga ishonmasangizlar, samoviy narsalar to‘g‘risida gapirganlarimga qanday ishonasizlar?</div>
  <div id="13"><sup><a href="https://www.kitobook.com/compare/book/43/03/13/" title="сравнение переводов, параллельные ссылки">13</a></sup> Osmondan tushgan Inson O‘g‘lidan boshqa hech kim osmonga chiqqan emas.</div>
  <div id="14"><sup><a href="https://www.kitobook.com/compare/book/43/03/14/" title="сравнение переводов, параллельные ссылки">14</a></sup> Muso sahroda bronza ilonni xodaga mahkamlab, qanday yuqoriga ko‘targan bo‘lsa, Inson O‘g‘li ham xuddi shunday yuqoriga ko‘tarilishi kerak.</div>
  <div id="15"><sup><a href="https://www.kitobook.com/compare/book/43/03/15/" title="сравнение переводов, параллельные ссылки">15</a></sup> Shu tariqa imonga kelgan har bir kishi U orqali abadiy hayotga ega bo‘ladi.</div>
  <div id="16"><sup><a href="https://www.kitobook.com/compare/book/43/03/16/" title="сравнение переводов, параллельные ссылки">16</a></sup> Zero, Xudo olamni shunchalik sevdiki, O‘zining yagona O‘g‘lini berdi. Toki Unga ishonganlardan birontasi halok bo‘lmasin, balki abadiy hayotga ega bo‘lsin.</div>
  <div id="17"><sup><a href="https://www.kitobook.com/compare/book/43/03/17/" title="сравнение переводов, параллельные ссылки">17</a></sup> Xudo dunyoni hukm qilish uchun emas, balki O‘g‘li orqali qutqarish uchun Uni dunyoga yubordi.</div>
  <div id="18"><sup><a href="https://www.kitobook.com/compare/book/43/03/18/" title="сравнение переводов, параллельные ссылки">18</a></sup> Unga ishongan odam hukm qilinmaydi. Unga ishonmagan odam esa allaqachon mahkum bo‘lgan, chunki u Xudoning yagona O‘g‘liga ishonmadi.</div>
  <div id="19"><sup><a href="https://www.kitobook.com/compare/book/43/03/19/" title="сравнение переводов, параллельные ссылки">19</a></sup> Hukm shunday dalilga asoslangan: dunyoga nur keldi, ammo odamlar nurdan ko‘ra zulmatni yaxshi ko‘rdilar, chunki ularning qilmishlari yovuz edi.</div>
  <div id="20"><sup><a href="https://www.kitobook.com/compare/book/43/03/20/" title="сравнение переводов, параллельные ссылки">20</a></sup> Qabihlik qilgan odam nurdan nafratlanadi. Qilmishlari fosh bo‘lmasligi uchun u nurdan qochadi.</div>
  <div id="21"><sup><a href="https://www.kitobook.com/compare/book/43/03/21/" title="сравнение переводов, параллельные ссылки">21</a></sup> Haqiqat yo‘lini tutgan odam esa nurga keladi. Bunday odamning ishlari Xudo orqali qilinganligini nur hammaga ayon qiladi.</div>
  <div id="22"><sup><a href="https://www.kitobook.com/compare/book/43/03/22/" title="сравнение переводов, параллельные ссылки">22</a></sup> Shundan keyin Iso shogirdlari bilan Yahudiya hududiga bordi. Iso ular bilan bir qancha vaqt u yerda qolib, odamlarni suvga cho‘mdirdi.</div>
  <div id="23"><sup><a href="https://www.kitobook.com/compare/book/43/03/23/" title="сравнение переводов, параллельные ссылки">23</a></sup> Yahyo ham Salim yaqinidagi Eynon yerida xalqni suvga cho‘mdirardi. U yer nihoyatda sersuv edi. Odamlar doim Yahyoning oldiga kelib, suvga cho‘mdirilardi.</div>
  <div id="24"><sup><a href="https://www.kitobook.com/compare/book/43/03/24/" title="сравнение переводов, параллельные ссылки">24</a></sup> Bu hodisalar Yahyo zindonga tashlanishdan oldin yuz bergan edi.</div>
  <div id="25"><sup><a href="https://www.kitobook.com/compare/book/43/03/25/" title="сравнение переводов, параллельные ссылки">25</a></sup> Shu mahal Yahyoning shogirdlari bilan bir yahudiy kishi orasida tahorat haqida bahs bo‘ldi.</div>
  <div id="26"><sup><a href="https://www.kitobook.com/compare/book/43/03/26/" title="сравнение переводов, параллельные ссылки">26</a></sup> Ular Yahyoning oldiga borib dedilar: — Ustoz! Iordan daryosining sharqiy qirg‘og‘ida yoningizdagi bir Odam haqida guvohlik bergan edingiz–ku, o‘sha Odam xalqni suvga cho‘mdirib yuribdi, hamma Uning oldiga boryapti.</div>
  <div id="27"><sup><a href="https://www.kitobook.com/compare/book/43/03/27/" title="сравнение переводов, параллельные ссылки">27</a></sup> Bunga javoban Yahyo dedi: — Agar osmondan berilmasa, inson hech narsa qila olmaydi.</div>
  <div id="28"><sup><a href="https://www.kitobook.com/compare/book/43/03/28/" title="сравнение переводов, параллельные ссылки">28</a></sup> “Men Masih emasman, faqat Uning oldidan yuborilganman”, deb aytgan so‘zlarimga o‘zlaringiz guvohsizlar.</div>
  <div id="29"><sup><a href="https://www.kitobook.com/compare/book/43/03/29/" title="сравнение переводов, параллельные ссылки">29</a></sup> Kelin kuyovga tegishlidir. Kuyov jo‘ra esa kuyov yonida turib, uning ovozini eshitganidan sevinib xursand bo‘ladi. Xuddi shunday men ham bugun benihoyat shodman.</div>
  <div id="30"><sup><a href="https://www.kitobook.com/compare/book/43/03/30/" title="сравнение переводов, параллельные ссылки">30</a></sup> Masih yuksalishi, men esa pasayishim kerak.</div>
  <div id="31"><sup><a href="https://www.kitobook.com/compare/book/43/03/31/" title="сравнение переводов, параллельные ссылки">31</a></sup> Yuqoridan kelgan Zot hammadan ustundir. Yerdan bo‘lgan odam yerga mansubdir va yerga xos masalalar to‘g‘risida gapiradi. Osmondan Kelgan esa hammadan ustundir.</div>
  <div id="32"><sup><a href="https://www.kitobook.com/compare/book/43/03/32/" title="сравнение переводов, параллельные ссылки">32</a></sup> U ko‘rgani va eshitgani haqida guvohlik beradi, ammo hech kim Uning guvohligini qabul qilmaydi.</div>
  <div id="33"><sup><a href="https://www.kitobook.com/compare/book/43/03/33/" title="сравнение переводов, параллельные ссылки">33</a></sup> Uning guvohligini qabul qilgan kishi esa Xudoning haqligini tasdiqlaydi.</div>
  <div id="34"><sup><a href="https://www.kitobook.com/compare/book/43/03/34/" title="сравнение переводов, параллельные ссылки">34</a></sup> Xudo yuborgan Zot Xudoning so‘zlarini gapiradi. Zero, Xudo O‘z Ruhini Unga cheksiz–o‘lchovsiz beradi.</div>
  <div id="35"><sup><a href="https://www.kitobook.com/compare/book/43/03/35/" title="сравнение переводов, параллельные ссылки">35</a></sup> Ota O‘g‘lini yaxshi ko‘radi, U hamma narsani O‘g‘lining qo‘liga topshirgan.</div>
  <div id="36"><sup><a href="https://www.kitobook.com/compare/book/43/03/36/" title="сравнение переводов, параллельные ссылки">36</a></sup> Xudoning O‘g‘liga ishongan har bir odam abadiy hayotga ega bo‘ladi. O‘g‘ilni rad etgan odam esa hayot ko‘rmay, Xudoning g‘azabi ostida qoladi.</div>
</div>