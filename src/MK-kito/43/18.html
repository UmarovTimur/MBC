<div itemprop="articleBody" class="text">
  <div id="1"><sup><a href="https://www.kitobook.com/compare/book/43/18/1/" title="сравнение переводов, параллельные ссылки">1</a></sup> Bu so‘zlarni aytgandan so‘ng, Iso O‘z shogirdlari bilan u yerdan chiqib, Qidron soyligining narigi tomoniga o‘tdi. O‘sha yerda bir bog‘ bor edi. Iso shogirdlari bilan boqqa kirdi.</div>
  <div id="2"><sup><a href="https://www.kitobook.com/compare/book/43/18/2/" title="сравнение переводов, параллельные ссылки">2</a></sup> Isoning xoini Yahudo ham o‘sha joyni bilar edi, chunki Iso shogirdlari bilan u yerda tez–tez uchrashib turar edi.</div>
  <div id="3"><sup><a href="https://www.kitobook.com/compare/book/43/18/3/" title="сравнение переводов, параллельные ссылки">3</a></sup> Shunday qilib, Yahudo bir bo‘linma Rim askarlarini hamda bosh ruhoniylar va farziylar tomonidan yuborilgan mirshablarni boshlab, u yerga keldi. Qo‘llarida mash’alu fonuslar, qurol–yarog‘lar bor edi.</div>
  <div id="4"><sup><a href="https://www.kitobook.com/compare/book/43/18/4/" title="сравнение переводов, параллельные ссылки">4</a></sup> Iso boshidan kechadigan hamma narsani bilar edi. U odamlarga peshvoz chiqib, so‘radi: — Kimni qidiryapsizlar?</div>
  <div id="5"><sup><a href="https://www.kitobook.com/compare/book/43/18/5/" title="сравнение переводов, параллельные ссылки">5</a></sup> — Nosiralik Isoni, — deb javob berishdi ular. — O‘sha Menman, — dedi Iso. Isoning xoini Yahudo ularning orasida turgan edi.</div>
  <div id="6"><sup><a href="https://www.kitobook.com/compare/book/43/18/6/" title="сравнение переводов, параллельные ссылки">6</a></sup> Iso “O‘sha Menman” deyishi bilanoq ular orqaga tisarilib, yerga yiqilishdi.</div>
  <div id="7"><sup><a href="https://www.kitobook.com/compare/book/43/18/7/" title="сравнение переводов, параллельные ссылки">7</a></sup> Iso ulardan yana so‘radi: — Kimni qidiryapsizlar? — Nosiralik Isoni, — dedilar.</div>
  <div id="8"><sup><a href="https://www.kitobook.com/compare/book/43/18/8/" title="сравнение переводов, параллельные ссылки">8</a></sup> — Sizlarga aytdim–ku, O‘sha Menman, — dedi ularga Iso. — Agar Meni qidirayotgan bo‘lsangizlar, bularni qo‘yib yuboringlar, ketaverishsin.</div>
  <div id="9"><sup><a href="https://www.kitobook.com/compare/book/43/18/9/" title="сравнение переводов, параллельные ссылки">9</a></sup> Shu yo‘sin Isoning ilgari: “Ota, Sen Menga bergan odamlardan hech birining yo‘qolishiga yo‘l qo‘ymadim”, degan so‘zlari bajo bo‘ldi.</div>
  <div id="10"><sup><a href="https://www.kitobook.com/compare/book/43/18/10/" title="сравнение переводов, параллельные ссылки">10</a></sup> Shu onda Shimo‘n Butrus yonidagi qilichini qinidan sug‘urdi–da, oliy ruhoniyning xizmatkoriga bir urib, o‘ng qulog‘ini kesib tashladi. Xizmatkorning ismi Malxus edi.</div>
  <div id="11"><sup><a href="https://www.kitobook.com/compare/book/43/18/11/" title="сравнение переводов, параллельные ссылки">11</a></sup> Iso Butrusga: — Qilichingni qiniga solib qo‘y! Nahotki Men Otam bergan azob kosasidan ichmasam?! — dedi.</div>
  <div id="12"><sup><a href="https://www.kitobook.com/compare/book/43/18/12/" title="сравнение переводов, параллельные ссылки">12</a></sup> Shunda Rim askarlari bilan bo‘linma qo‘mondoni va yahudiy mirshablari Isoni qo‘lga olib, bog‘lab qo‘yishdi.</div>
  <div id="13"><sup><a href="https://www.kitobook.com/compare/book/43/18/13/" title="сравнение переводов, параллельные ссылки">13</a></sup> Uni oldin Hanan oldiga olib borishdi. Hanan o‘sha yilgi oliy ruhoniy bo‘lgan Kayafaning qaynatasi edi.</div>
  <div id="14"><sup><a href="https://www.kitobook.com/compare/book/43/18/14/" title="сравнение переводов, параллельные ссылки">14</a></sup> Yahudiylarga: “Xalq uchun bitta odamning o‘lishi yaxshiroq”, deb maslahat bergan o‘sha Kayafa edi.</div>
  <div id="15"><sup><a href="https://www.kitobook.com/compare/book/43/18/15/" title="сравнение переводов, параллельные ссылки">15</a></sup> Isoning orqasidan Shimo‘n Butrus va yana boshqa bir shogird ergashib borishar edi. Bu shogird oliy ruhoniy Hananning tanishi bo‘lib, Iso bilan bemalol oliy ruhoniyning hovlisiga kirdi.</div>
  <div id="16"><sup><a href="https://www.kitobook.com/compare/book/43/18/16/" title="сравнение переводов, параллельные ссылки">16</a></sup> Butrus esa tashqarida, darvoza oldida qoldi. Oliy ruhoniyga tanish bo‘lgan shogird keyinroq yana tashqariga chiqdi–da, darvozabon cho‘riga nimadir deb, Butrusni ichkariga olib kirib ketdi.</div>
  <div id="17"><sup><a href="https://www.kitobook.com/compare/book/43/18/17/" title="сравнение переводов, параллельные ссылки">17</a></sup> Shunda darvozabon cho‘ri Butrusdan: — Siz ham U Odamning shogirdlaridan emasmisiz? — deb so‘radi. — Yo‘q! — dedi Butrus.</div>
  <div id="18"><sup><a href="https://www.kitobook.com/compare/book/43/18/18/" title="сравнение переводов, параллельные ссылки">18</a></sup> Havo sovuq bo‘lgani uchun u yerda turgan xizmatkorlar bilan mirshablar ko‘mir yoqib, isinayotgan edilar. Butrus ham ularning oldiga borib, isinib turdi.</div>
  <div id="19"><sup><a href="https://www.kitobook.com/compare/book/43/18/19/" title="сравнение переводов, параллельные ссылки">19</a></sup> Shu paytda oliy ruhoniy Hanan Isoga shogirdlari va ta’limotiga taalluqli savollar berar edi.</div>
  <div id="20"><sup><a href="https://www.kitobook.com/compare/book/43/18/20/" title="сравнение переводов, параллельные ссылки">20</a></sup> Iso unga javob berib dedi: — Men elu olamga ochiq so‘zladim. Har doim yahudiylar yig‘iladigan sinagogalarda va Ma’badda ta’lim berib yurdim, hech yashirincha gap aytmadim.</div>
  <div id="21"><sup><a href="https://www.kitobook.com/compare/book/43/18/21/" title="сравнение переводов, параллельные ссылки">21</a></sup> Nega Meni so‘roq qilyapsiz? Gaplarimni eshitgan odamlardan so‘rang. Nimalar haqida gapirganimni ular bilishadi.</div>
  <div id="22"><sup><a href="https://www.kitobook.com/compare/book/43/18/22/" title="сравнение переводов, параллельные ссылки">22</a></sup> Iso bularni aytib bo‘lgach, yonida turgan mirshablardan biri Isoning yuziga bir shapaloq urib, dedi: — Oliy ruhoniyga ham shunday javob berasanmi?</div>
  <div id="23"><sup><a href="https://www.kitobook.com/compare/book/43/18/23/" title="сравнение переводов, параллельные ссылки">23</a></sup> Iso bunga javoban dedi: — Agar Men noto‘g‘ri gapirgan bo‘lsam, noto‘g‘ri joyini ko‘rsat. Agar to‘g‘ri gapirgan bo‘lsam, nega Meni urasan?</div>
  <div id="24"><sup><a href="https://www.kitobook.com/compare/book/43/18/24/" title="сравнение переводов, параллельные ссылки">24</a></sup> Shundan keyin Hanan Isoni bog‘langan holda oliy ruhoniy Kayafa huzuriga yubordi.</div>
  <div id="25"><sup><a href="https://www.kitobook.com/compare/book/43/18/25/" title="сравнение переводов, параллельные ссылки">25</a></sup> Shimo‘n Butrus olov oldida isinib turarkan, kimdir undan: — Siz ham Uning shogirdlaridan emasmisiz? — deb so‘radi. — Yo‘q! — deb tondi u.</div>
  <div id="26"><sup><a href="https://www.kitobook.com/compare/book/43/18/26/" title="сравнение переводов, параллельные ссылки">26</a></sup> Oliy ruhoniyning xizmatkorlaridan biri Butrus qulog‘ini uzib yuborgan odamning qarindoshi edi. Bu xizmatkor Butrusga dedi: — Sizni bog‘da U bilan ko‘rdim, shekilli?</div>
  <div id="27"><sup><a href="https://www.kitobook.com/compare/book/43/18/27/" title="сравнение переводов, параллельные ссылки">27</a></sup> Butrus esa yana tondi. Naq shu payt xo‘roz qichqirdi.</div>
  <div id="28"><sup><a href="https://www.kitobook.com/compare/book/43/18/28/" title="сравнение переводов, параллельные ссылки">28</a></sup> Tong otdi. Yahudiylar Isoni Kayafa huzuridan olib chiqib, Rimlik hokim Pilatning saroyiga olib bordilar. O‘zlari esa bulg‘anishni istamay hukumat saroyiga kirmadilar, chunki bulg‘angan odam Fisih taomini yeya olmasdi.</div>
  <div id="29"><sup><a href="https://www.kitobook.com/compare/book/43/18/29/" title="сравнение переводов, параллельные ссылки">29</a></sup> Shu sababli Pilat tashqariga, ularning oldiga chiqdi. — Bu Odamni nimada ayblayapsizlar? — deb so‘radi.</div>
  <div id="30"><sup><a href="https://www.kitobook.com/compare/book/43/18/30/" title="сравнение переводов, параллельные ссылки">30</a></sup> — Agar U jinoyatchi bo‘lmaganda, Uni sizning qo‘lingizga topshirmas edik, — deb javob berishdi ular.</div>
  <div id="31"><sup><a href="https://www.kitobook.com/compare/book/43/18/31/" title="сравнение переводов, параллельные ссылки">31</a></sup> — Uni olib ketib, o‘z qonuningiz bo‘yicha hukm qilaveringlar, — dedi Pilat. — Bizga hech kimni qatl qilishga ijozat berilmagan, — deyishdi unga yahudiylar.</div>
  <div id="32"><sup><a href="https://www.kitobook.com/compare/book/43/18/32/" title="сравнение переводов, параллельные ссылки">32</a></sup> Iso O‘zining qanday o‘lishi haqida aytgan so‘zlari amalga oshishi uchun bu voqea sodir bo‘ldi.</div>
  <div id="33"><sup><a href="https://www.kitobook.com/compare/book/43/18/33/" title="сравнение переводов, параллельные ссылки">33</a></sup> Shunda Pilat yana saroyga kirdi va Isoni chaqirtirib: — Sen yahudiylarning Shohimisan? — deb so‘radi.</div>
  <div id="34"><sup><a href="https://www.kitobook.com/compare/book/43/18/34/" title="сравнение переводов, параллельные ссылки">34</a></sup> — O‘zingiz qiziqib so‘rayapsizmi, yoki boshqalar sizga Men to‘g‘rimda aytishdimi? — deb so‘radi Iso.</div>
  <div id="35"><sup><a href="https://www.kitobook.com/compare/book/43/18/35/" title="сравнение переводов, параллельные ссылки">35</a></sup> Pilat dedi: — Nima, men yahudiymidim?! O‘z xalqing, bosh ruhoniylaring Seni menga topshirishdi. Sen nima ish qilib qo‘yding?</div>
  <div id="36"><sup><a href="https://www.kitobook.com/compare/book/43/18/36/" title="сравнение переводов, параллельные ссылки">36</a></sup> Iso javob berdi: — Mening Shohligim bu dunyodan emas. Agar Shohligim bu dunyodan bo‘lganda edi, yahudiylarning qo‘liga tushmasligim uchun Mening xizmatkorlarim kurashar edilar. Biroq Mening Shohligim bu yerdan emas.</div>
  <div id="37"><sup><a href="https://www.kitobook.com/compare/book/43/18/37/" title="сравнение переводов, параллельные ссылки">37</a></sup> — Demak, Sen Shoh ekansan–da?! — dedi Pilat. — Shoh ekanimni o‘zingiz aytdingiz, — dedi Iso. — Men haqiqat to‘g‘risida shohidlik qilmoq uchun tug‘ilganman, ana shu maqsadda olamga keldim. Haqiqat tarafida bo‘lgan har bir odam Menga quloq soladi.</div>
  <div id="38"><sup><a href="https://www.kitobook.com/compare/book/43/18/38/" title="сравнение переводов, параллельные ссылки">38</a></sup> — Haqiqat o‘zi nima? — deb so‘radi Pilat. Shunday dedi–yu, yana tashqariga, yahudiylarning oldiga chiqdi. — Men Undan hech qanday ayb topmadim, — dedi ularga.</div>
  <div id="39"><sup><a href="https://www.kitobook.com/compare/book/43/18/39/" title="сравнение переводов, параллельные ссылки">39</a></sup> — Sizlarning bir odatingiz bor–ku, sizlar uchun har Fisih bayramida bir mahbusni ozod qilar edim. Shunga ko‘ra, sizlar uchun yahudiylarning Shohini ozod qilishimni istaysizlarmi?</div>
  <div id="40"><sup><a href="https://www.kitobook.com/compare/book/43/18/40/" title="сравнение переводов, параллельные ссылки">40</a></sup> — Uni emas, Barabbani ozod qiling! — deb baqirdi ular. Barabba esa isyonda ishtirok etgandi.</div>
</div>