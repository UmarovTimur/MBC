<div itemprop="articleBody" class="text">
  <div id="1"><sup><a href="https://www.kitobook.com/compare/book/43/21/1/" title="сравнение переводов, параллельные ссылки">1</a></sup> Bu hodisalardan keyin Iso Jalila ko‘li bo‘yida yana shogirdlariga zohir bo‘ldi. Bu shunday ro‘y berdi:</div>
  <div id="2"><sup><a href="https://www.kitobook.com/compare/book/43/21/2/" title="сравнение переводов, параллельные ссылки">2</a></sup> Shimo‘n Butrus, “Egizak” laqabli To‘ma, Jaliladagi Kana qishlog‘idan bo‘lgan Natanil, Zabadiyning o‘g‘illari va boshqa ikki shogird birga yig‘ilgan edilar.</div>
  <div id="3"><sup><a href="https://www.kitobook.com/compare/book/43/21/3/" title="сравнение переводов, параллельные ссылки">3</a></sup> Shimo‘n Butrus yonidagilarga: — Men ketdim, baliq tutaman, — dedi. — Biz ham sen bilan boramiz, — deyishdi ular. So‘ng qayiqqa tushib, jo‘nab ketishdi. Lekin o‘sha kecha hech narsa tutisholmadi.</div>
  <div id="4"><sup><a href="https://www.kitobook.com/compare/book/43/21/4/" title="сравнение переводов, параллельные ссылки">4</a></sup> Kun yorishganda Iso qirg‘oqda turgan edi. Shogirdlari esa Uning Iso ekanligini bilmadilar.</div>
  <div id="5"><sup><a href="https://www.kitobook.com/compare/book/43/21/5/" title="сравнение переводов, параллельные ссылки">5</a></sup> — Yigitlar, balig‘ingiz bormi? — deb so‘radi Iso ulardan. — Yo‘q, — deb javob berdi ular.</div>
  <div id="6"><sup><a href="https://www.kitobook.com/compare/book/43/21/6/" title="сравнение переводов, параллельные ссылки">6</a></sup> — To‘ringizni qayiqning o‘ng tomoniga tashlanglar, shunda tutasizlar, — dedi Iso. Ular to‘rni tashladilar. Baliq ko‘pligidan uni tortib ololmadilar.</div>
  <div id="7"><sup><a href="https://www.kitobook.com/compare/book/43/21/7/" title="сравнение переводов, параллельные ссылки">7</a></sup> Shu payt Isoning sevikli shogirdi Butrusga: — Bu Rabbimiz Iso–ku! — dedi. Shimo‘n Butrus buni eshitishi bilanoq, uzun ko‘ylagining etaklarini beliga qistirdi–yu, ko‘lga sakradi.</div>
  <div id="8"><sup><a href="https://www.kitobook.com/compare/book/43/21/8/" title="сравнение переводов, параллельные ссылки">8</a></sup> Boshqa shogirdlar esa baliq to‘la to‘rni sudragancha, qayiqda keldilar. Ular quruqlikka yaqin, taxminan ikki yuz tirsak masofada edilar.</div>
  <div id="9"><sup><a href="https://www.kitobook.com/compare/book/43/21/9/" title="сравнение переводов, параллельные ссылки">9</a></sup> Qirg‘oqqa chiqqanlarida, nonni va yongan ko‘mir ustida pishayotgan baliqni ko‘rdilar.</div>
  <div id="10"><sup><a href="https://www.kitobook.com/compare/book/43/21/10/" title="сравнение переводов, параллельные ссылки">10</a></sup> Iso ularga: — Hozir tutgan balig‘ingizdan olib kelinglar, — dedi.</div>
  <div id="11"><sup><a href="https://www.kitobook.com/compare/book/43/21/11/" title="сравнение переводов, параллельные ссылки">11</a></sup> Shimo‘n Butrus borib, to‘rni qirg‘oqqa tortib chiqardi. To‘r katta baliqlarga to‘la edi. Hammasi bo‘lib 153 ta baliq bor edi. Baliqlar ko‘pligiga qaramasdan, to‘r yirtilmadi.</div>
  <div id="12"><sup><a href="https://www.kitobook.com/compare/book/43/21/12/" title="сравнение переводов, параллельные ссылки">12</a></sup> Iso shogirdlariga: — Qani kelinglar, nonushta qilib olinglar, — dedi. Ulardan hech biri: “Siz kimsiz?” — deb so‘rashga botinolmadi, chunki Uning Rabbimiz Iso ekanligini bilar edilar.</div>
  <div id="13"><sup><a href="https://www.kitobook.com/compare/book/43/21/13/" title="сравнение переводов, параллельные ссылки">13</a></sup> Iso ularning oldiga borib, nondan berdi, baliqdan ham berdi.</div>
  <div id="14"><sup><a href="https://www.kitobook.com/compare/book/43/21/14/" title="сравнение переводов, параллельные ссылки">14</a></sup> Bu Isoning tirilganidan keyin uchinchi bor shogirdlariga zohir bo‘lishi edi.</div>
  <div id="15"><sup><a href="https://www.kitobook.com/compare/book/43/21/15/" title="сравнение переводов, параллельные ссылки">15</a></sup> Nonushtadan keyin Iso Shimo‘n Butrusdan so‘radi: — Yuhanno o‘g‘li Shimo‘n, sen Meni ulardan ko‘proq yaxshi ko‘rasanmi? — Ha, Rabbim! Men Sizni yaxshi ko‘rishimni O‘zingiz bilasiz–ku, — dedi Unga Butrus. — Qo‘zilarimni o‘tlat, — dedi unga Iso.</div>
  <div id="16"><sup><a href="https://www.kitobook.com/compare/book/43/21/16/" title="сравнение переводов, параллельные ссылки">16</a></sup> Iso ikkinchi marta Butrusdan so‘radi: — Yuhanno o‘g‘li Shimo‘n, sen Meni yaxshi ko‘rasanmi? — Ha, Rabbim! Sizni yaxshi ko‘rishimni O‘zingiz bilasiz–ku, — dedi Butrus Unga. — Qo‘ylarimni boq, — dedi unga Iso.</div>
  <div id="17"><sup><a href="https://www.kitobook.com/compare/book/43/21/17/" title="сравнение переводов, параллельные ссылки">17</a></sup> So‘ng uchinchi marta Butrusdan so‘radi: — Yuhanno o‘g‘li Shimo‘n, sen Meni yaxshi ko‘rasanmi? Iso uchinchi marta yana shu savolni bergani uchun Butrus xafa bo‘ldi. — Rabbim! Siz hamma narsani bilasiz, men Sizni yaxshi ko‘rishimni ham bilasiz, — dedi Butrus. Iso unga shunday dedi: — Qo‘ylarimni o‘tlat!</div>
  <div id="18"><sup><a href="https://www.kitobook.com/compare/book/43/21/18/" title="сравнение переводов, параллельные ссылки">18</a></sup> Senga chinini aytayin: yosh bo‘lganingda kamaringni o‘zing bog‘lar eding, xohlagan joyingga borar eding. Qariganingda esa qo‘llaringni uzatasan, boshqa birov seni bog‘laydi, seni xohlamagan joyingga olib boradi.</div>
  <div id="19"><sup><a href="https://www.kitobook.com/compare/book/43/21/19/" title="сравнение переводов, параллельные ссылки">19</a></sup> Iso bu so‘zlar orqali Butrusning qay yo‘l bilan o‘lib, Xudoni ulug‘lashini bildirdi. So‘ngra unga: — Ortimdan yur! — dedi.</div>
  <div id="20"><sup><a href="https://www.kitobook.com/compare/book/43/21/20/" title="сравнение переводов, параллельные ссылки">20</a></sup> Butrus burilib, Isoning sevikli shogirdi orqalaridan ergashib kelayotganini ko‘rdi. Bu shogirdi kechki ziyofatda engashib, Isodan: “Hazrat, Sizni kim tutib beradi?” — deb so‘ragan edi.</div>
  <div id="21"><sup><a href="https://www.kitobook.com/compare/book/43/21/21/" title="сравнение переводов, параллельные ссылки">21</a></sup> Butrus uni ko‘rib, Isodan: — Rabbim, uning taqdiri nima bo‘ladi? — deb so‘radi.</div>
  <div id="22"><sup><a href="https://www.kitobook.com/compare/book/43/21/22/" title="сравнение переводов, параллельные ссылки">22</a></sup> Iso unga: — Men kelgunimgacha uning tirik qolishini istasam, bundan senga nima?! Sen ortimdan yuraver, — dedi.</div>
  <div id="23"><sup><a href="https://www.kitobook.com/compare/book/43/21/23/" title="сравнение переводов, параллельные ссылки">23</a></sup> Shunday qilib, imonlilar orasida bu shogird o‘lmaydi, degan gap–so‘z tarqalib ketdi. Holbuki, Iso uni o‘lmaydi, demagandi. U faqat: “Agar Men kelgunimgacha uning tirik qolishini istasam, bundan senga nima?!” — deb aytgan edi.</div>
  <div id="24"><sup><a href="https://www.kitobook.com/compare/book/43/21/24/" title="сравнение переводов, параллельные ссылки">24</a></sup> Ana shu shogird bu hodisalarning hammasiga guvoh bo‘lib, ularni yozib olgan. Uning guvohligi haqiqat ekanligini bilamiz.</div>
  <div id="25"><sup><a href="https://www.kitobook.com/compare/book/43/21/25/" title="сравнение переводов, параллельные ссылки">25</a></sup> Iso yana ko‘p boshqa ishlar qilgan. Bular birma–bir yozib chiqilganda edi, yozilgan kitoblar olamga ham sig‘mas edi, deb o‘ylayman.</div>
</div>