<div itemprop="articleBody" class="text">
  <div id="1"><sup><a href="https://www.kitobook.com/compare/book/43/08/1/" title="сравнение переводов, параллельные ссылки">1</a></sup> Iso Zaytun tog‘i tomon ketdi.</div>
  <div id="2"><sup><a href="https://www.kitobook.com/compare/book/43/08/2/" title="сравнение переводов, параллельные ссылки">2</a></sup> Saharda yana Ma’badga qaytdi. Butun xalq Uning oldiga yig‘ilib keldi, U esa o‘tirib, odamlarga ta’lim bera boshladi.</div>
  <div id="3"><sup><a href="https://www.kitobook.com/compare/book/43/08/3/" title="сравнение переводов, параллельные ссылки">3</a></sup> Shu orada Tavrot tafsirchilari bilan farziylar bir ayolni olib kelishdi. Ular bu ayolni zino qilayotganda ushlab olishgan edi. Ayolni hammaning oldiga turg‘izib,</div>
  <div id="4"><sup><a href="https://www.kitobook.com/compare/book/43/08/4/" title="сравнение переводов, параллельные ссылки">4</a></sup> shunday deyishdi: — Ustoz! Bu ayol zino qilayotganda ushlandi.</div>
  <div id="5"><sup><a href="https://www.kitobook.com/compare/book/43/08/5/" title="сравнение переводов, параллельные ссылки">5</a></sup> Muso Tavrotda bunday ayollarni toshbo‘ron qilishni buyurgan. Siz nima deysiz?</div>
  <div id="6"><sup><a href="https://www.kitobook.com/compare/book/43/08/6/" title="сравнение переводов, параллельные ссылки">6</a></sup> Bu savol bilan ular Isoni tuzoqqa ilintirib, ayblashga asos topmoqchi edilar. Iso esa engashib barmog‘i bilan yerga yoza boshladi.</div>
  <div id="7"><sup><a href="https://www.kitobook.com/compare/book/43/08/7/" title="сравнение переводов, параллельные ссылки">7</a></sup> Ular bu savolni qayta–qayta so‘rayverganlari uchun, Iso o‘rnidan turib dedi: — Sizning orangizda kim begunoh bo‘lsa, o‘sha birinchi bo‘lib ayolga tosh otsin.</div>
  <div id="8"><sup><a href="https://www.kitobook.com/compare/book/43/08/8/" title="сравнение переводов, параллельные ссылки">8</a></sup> So‘ng yana engashib, yerga yozishni davom ettirdi.</div>
  <div id="9"><sup><a href="https://www.kitobook.com/compare/book/43/08/9/" title="сравнение переводов, параллельные ссылки">9</a></sup> Ular bu gapni eshitib, kattalardan boshlab hammasi birin–ketin keta boshlashdi. Oxirida yolg‘iz Iso bilan Uning oldida turgan ayol qoldi.</div>
  <div id="10"><sup><a href="https://www.kitobook.com/compare/book/43/08/10/" title="сравнение переводов, параллельные ссылки">10</a></sup> Iso o‘rnidan turib ayolga dedi: — Ey ayol, boshqalar qani? Hech kim seni mahkum qilmadimi?</div>
  <div id="11"><sup><a href="https://www.kitobook.com/compare/book/43/08/11/" title="сравнение переводов, параллельные ссылки">11</a></sup> — Hech kim, Hazrat! — deb javob berdi ayol. Iso dedi: — Men ham seni mahkum qilmayman. Bor, bundan keyin boshqa gunoh qilma.</div>
  <div id="12"><sup><a href="https://www.kitobook.com/compare/book/43/08/12/" title="сравнение переводов, параллельные ссылки">12</a></sup> Iso yana xalqqa gapirib dedi: — Men olamning nuriman. Kimki Menga ergashsa, hech qachon zulmatda yurmaydi, balki hayot nuriga ega bo‘ladi.</div>
  <div id="13"><sup><a href="https://www.kitobook.com/compare/book/43/08/13/" title="сравнение переводов, параллельные ссылки">13</a></sup> Farziylar Isoning bu gapiga e’tiroz bildirib dedilar: — Siz O‘zingizga O‘zingiz guvohlik beryapsiz. Bu guvohligingiz haqqoniy emas.</div>
  <div id="14"><sup><a href="https://www.kitobook.com/compare/book/43/08/14/" title="сравнение переводов, параллельные ссылки">14</a></sup> Iso shunday javob berdi: — Men O‘zimga O‘zim guvohlik bersam ham, guvohligim haqqoniydir. Chunki Men qayerdan kelib, qayerga ketayotganimni bilaman. Sizlar esa Mening qayerdan kelib, qayerga ketayotganimni bilmaysizlar.</div>
  <div id="15"><sup><a href="https://www.kitobook.com/compare/book/43/08/15/" title="сравнение переводов, параллельные ссылки">15</a></sup> Sizlar insoniy o‘lchov bilan hukm qilasizlar. Men esa hech kimni hukm qilmayman.</div>
  <div id="16"><sup><a href="https://www.kitobook.com/compare/book/43/08/16/" title="сравнение переводов, параллельные ссылки">16</a></sup> Bordi–yu, Men hukm qilsam ham, hukmim haqqoniydir. Chunki Men O‘zim emas, balki Meni yuborgan Ota bilan birga hukm qilaman.</div>
  <div id="17"><sup><a href="https://www.kitobook.com/compare/book/43/08/17/" title="сравнение переводов, параллельные ссылки">17</a></sup> O‘zlaringizning Tavrotingizda: “Ikki guvohning shahodati haqqoniydir”, deb yozilgan–ku.</div>
  <div id="18"><sup><a href="https://www.kitobook.com/compare/book/43/08/18/" title="сравнение переводов, параллельные ссылки">18</a></sup> Shunday ekan, bitta guvoh Menman, ikkinchisi Meni yuborgan Otadir.</div>
  <div id="19"><sup><a href="https://www.kitobook.com/compare/book/43/08/19/" title="сравнение переводов, параллельные ссылки">19</a></sup> Shunda ular Isodan: — Otangiz qayerda? — deb so‘radilar. U bunga javoban dedi: — Sizlar Meni ham, Otamni ham tanimaysizlar. Agar Meni taniganingizda edi, Otamni ham tanigan bo‘lar edingizlar.</div>
  <div id="20"><sup><a href="https://www.kitobook.com/compare/book/43/08/20/" title="сравнение переводов, параллельные ссылки">20</a></sup> Bu so‘zlarni Iso Ma’badda ta’lim berayotib, sadaqa qutisining oldida aytdi. Hech kim Uni qo‘lga olmadi, chunki Uning vaqt–soati hali kelmagan edi.</div>
  <div id="21"><sup><a href="https://www.kitobook.com/compare/book/43/08/21/" title="сравнение переводов, параллельные ссылки">21</a></sup> Iso ularga yana dedi: — Men ketyapman. Sizlar Meni qidirasizlar va gunohkor bo‘lib o‘lasizlar. Men boradigan joyga sizlar bora olmaysizlar.</div>
  <div id="22"><sup><a href="https://www.kitobook.com/compare/book/43/08/22/" title="сравнение переводов, параллельные ссылки">22</a></sup> — Nahotki U O‘zini O‘zi o‘ldirsa? “Men boradigan joyga sizlar bora olmaysizlar”, deb aytyapti–ku, — deyishdi o‘zaro yahudiylar.</div>
  <div id="23"><sup><a href="https://www.kitobook.com/compare/book/43/08/23/" title="сравнение переводов, параллельные ссылки">23</a></sup> Iso ularga shunday dedi: — Sizlar bu dunyodansizlar, Men esa yuqoridanman. Sizlar bu olamga mansubsizlar, Men esa bu olamdan emasman.</div>
  <div id="24"><sup><a href="https://www.kitobook.com/compare/book/43/08/24/" title="сравнение переводов, параллельные ссылки">24</a></sup> Shuning uchun sizlarga “Gunohkor bo‘lib o‘lasizlar”, deb aytdim. Ha, agar O‘sha Men ekanligimga ishonmasangizlar, gunohkor bo‘lib o‘lasizlar.</div>
  <div id="25"><sup><a href="https://www.kitobook.com/compare/book/43/08/25/" title="сравнение переводов, параллельные ссылки">25</a></sup> — Siz kimsiz? — deb so‘rashdi Isodan. Iso shunday dedi: — Kimligimni sizlarga boshidan aytib kelyapman–ku!</div>
  <div id="26"><sup><a href="https://www.kitobook.com/compare/book/43/08/26/" title="сравнение переводов, параллельные ссылки">26</a></sup> Sizlarni ayblab aytadigan gapim juda ko‘p. Lekin Meni Yuborgan haqdir, Men Undan nima eshitgan bo‘lsam, o‘shani dunyoga ma’lum qilaman.</div>
  <div id="27"><sup><a href="https://www.kitobook.com/compare/book/43/08/27/" title="сравнение переводов, параллельные ссылки">27</a></sup> Ular esa Iso O‘z Otasi haqida gapirayotganini tushunmadilar.</div>
  <div id="28"><sup><a href="https://www.kitobook.com/compare/book/43/08/28/" title="сравнение переводов, параллельные ссылки">28</a></sup> Iso so‘zida davom etdi: — Inson O‘g‘lini yuqoriga ko‘targaningizda, O‘sha Men ekanligimni bilib olasizlar. O‘shanda Men O‘zimcha hech narsa qilmaganimni, faqat Otam o‘rgatgan narsalarni aytganimni tushunib olasizlar.</div>
  <div id="29"><sup><a href="https://www.kitobook.com/compare/book/43/08/29/" title="сравнение переводов, параллельные ссылки">29</a></sup> Meni Yuborgan doim Men bilan birgadir. U Meni yolg‘iz tashlab ketmagan. Zero, Men har doim Unga ma’qul bo‘lgan ishlarni qilaman.</div>
  <div id="30"><sup><a href="https://www.kitobook.com/compare/book/43/08/30/" title="сравнение переводов, параллельные ссылки">30</a></sup> Isoning aytgan gaplarini eshitgan ko‘p odamlar Unga imon keltirdilar.</div>
  <div id="31"><sup><a href="https://www.kitobook.com/compare/book/43/08/31/" title="сравнение переводов, параллельные ссылки">31</a></sup> Shu vaqt Iso Unga ishongan yahudiylarga dedi: — Agar Mening so‘zlarimga rioya qilsangizlar, haqiqiy shogirdlarim bo‘lasizlar.</div>
  <div id="32"><sup><a href="https://www.kitobook.com/compare/book/43/08/32/" title="сравнение переводов, параллельные ссылки">32</a></sup> Sizlar haqiqatni bilib olasizlar, haqiqat esa sizlarni ozod qiladi.</div>
  <div id="33"><sup><a href="https://www.kitobook.com/compare/book/43/08/33/" title="сравнение переводов, параллельные ссылки">33</a></sup> Ular shunday deb javob berishdi: — Biz Ibrohim naslimiz. Hech qachon hech kimga qul bo‘lmaganmiz. Qanday qilib siz “Ozod bo‘lasizlar”, deb aytyapsiz?</div>
  <div id="34"><sup><a href="https://www.kitobook.com/compare/book/43/08/34/" title="сравнение переводов, параллельные ссылки">34</a></sup> Iso dedi: — Sizlarga chinini aytayin: Gunoh qiluvchi har bir kishi gunohning qulidir.</div>
  <div id="35"><sup><a href="https://www.kitobook.com/compare/book/43/08/35/" title="сравнение переводов, параллельные ссылки">35</a></sup> Qul hech qachon xonadon a’zosi bo‘la olmaydi, o‘g‘il esa abadulabad o‘z xonadonining a’zosidir.</div>
  <div id="36"><sup><a href="https://www.kitobook.com/compare/book/43/08/36/" title="сравнение переводов, параллельные ссылки">36</a></sup> Shunday ekan, agar O‘g‘il sizlarni ozod qilsa, haqiqatan ozod bo‘lasizlar.</div>
  <div id="37"><sup><a href="https://www.kitobook.com/compare/book/43/08/37/" title="сравнение переводов, параллельные ссылки">37</a></sup> Ibrohim nasli ekanligingizni bilaman. Biroq Mening jonimga qasd qilmoqchisizlar. Chunki Mening so‘zim qalbingizdan joy topmagan.</div>
  <div id="38"><sup><a href="https://www.kitobook.com/compare/book/43/08/38/" title="сравнение переводов, параллельные ссылки">38</a></sup> Men Otaning huzurida nima ko‘rgan bo‘lsam, o‘shani sizlarga aytyapman. Sizlar esa o‘z otangizdan o‘rganganingizni qilyapsizlar.</div>
  <div id="39"><sup><a href="https://www.kitobook.com/compare/book/43/08/39/" title="сравнение переводов, параллельные ссылки">39</a></sup> Ular Isoga shunday javob berdilar: — Bizning otamiz Ibrohimdir. Iso shunday dedi: — Agar Ibrohimning farzandlari bo‘lganingizda edi, Ibrohimning qilgan ishlarini qilgan bo‘lar edingizlar.</div>
  <div id="40"><sup><a href="https://www.kitobook.com/compare/book/43/08/40/" title="сравнение переводов, параллельные ссылки">40</a></sup> Men sizlarga Xudodan eshitgan haqiqatni so‘zlab berdim, xolos. Shunday bo‘lsa– da sizlar Meni o‘ldirmoqchisizlar. Ibrohim bunday ish qilmagan.</div>
  <div id="41"><sup><a href="https://www.kitobook.com/compare/book/43/08/41/" title="сравнение переводов, параллельные ссылки">41</a></sup> Sizlar Ibrohimning emas, o‘z otangizning ishlarini qilyapsizlar. — Iye, biz zinodan tug‘ilmaganmiz. Bizning bittayu bitta Otamiz — Xudoning O‘zi–ku! — deb javob berishdi Isoga.</div>
  <div id="42"><sup><a href="https://www.kitobook.com/compare/book/43/08/42/" title="сравнение переводов, параллельные ссылки">42</a></sup> Iso ularga shunday dedi: — Agar Otangiz Xudo bo‘lganda edi, Meni yaxshi ko‘rgan bo‘lar edingiz, chunki Men Xudodan kelib, endi shu yerda turibman. Men O‘zimcha kelganim yo‘q, Meni U yubordi.</div>
  <div id="43"><sup><a href="https://www.kitobook.com/compare/book/43/08/43/" title="сравнение переводов, параллельные ссылки">43</a></sup> Nega aytganlarimni anglamayapsizlar?! Bunga sabab — so‘zlarimni hazm qila olmaganingiz.</div>
  <div id="44"><sup><a href="https://www.kitobook.com/compare/book/43/08/44/" title="сравнение переводов, параллельные ссылки">44</a></sup> Sizlarning otangiz Xudo emas, iblisdir. Sizlar o‘z otangizning nafsu ehtiroslarini bajo qilishni xohlaysizlar. Azaldanoq iblis qotil edi. U hech qachon haqiqat tarafdori bo‘lmagan, chunki unda haqiqat yo‘q. U yolg‘on so‘zlaganda, o‘ziga xos so‘zlaydi. Chunki u yolg‘onchi, yolg‘onning otasidir.</div>
  <div id="45"><sup><a href="https://www.kitobook.com/compare/book/43/08/45/" title="сравнение переводов, параллельные ссылки">45</a></sup> Ammo Men haqiqatni gapirganim uchun, Menga ishonmayapsizlar.</div>
  <div id="46"><sup><a href="https://www.kitobook.com/compare/book/43/08/46/" title="сравнение переводов, параллельные ссылки">46</a></sup> Qaysi biringiz Meni biron gunohda ayblay olasiz? Agarda haqiqatni gapirayotgan bo‘lsam, nega Menga ishonmayapsizlar?</div>
  <div id="47"><sup><a href="https://www.kitobook.com/compare/book/43/08/47/" title="сравнение переводов, параллельные ссылки">47</a></sup> Kim Xudoga tegishli bo‘lsa, Xudoning so‘zlariga quloq soladi. Sizlar esa Xudoga begona bo‘lganingiz uchun, quloq solmayapsizlar.</div>
  <div id="48"><sup><a href="https://www.kitobook.com/compare/book/43/08/48/" title="сравнение переводов, параллельные ссылки">48</a></sup> Bunga javoban yahudiylar shunday dedilar: — Siz Samariyaliksiz–ku, Sizni jin uribdi, deb to‘g‘ri aytgan ekanmiz!</div>
  <div id="49"><sup><a href="https://www.kitobook.com/compare/book/43/08/49/" title="сравнение переводов, параллельные ссылки">49</a></sup> Iso dedi: — Meni jin urgani yo‘q. Men Otamni hurmat qilaman. Sizlar esa Meni beobro‘ qilyapsizlar.</div>
  <div id="50"><sup><a href="https://www.kitobook.com/compare/book/43/08/50/" title="сравнение переводов, параллельные ссылки">50</a></sup> Men O‘zimga obro‘ orttirmoqchi emasman. Lekin obro‘yimni ko‘taradigan bor, Uning O‘zi hukm qiladi.</div>
  <div id="51"><sup><a href="https://www.kitobook.com/compare/book/43/08/51/" title="сравнение переводов, параллельные ссылки">51</a></sup> Sizlarga chinini aytayin: kim Mening so‘zimga rioya qilsa, hech qachon o‘lim ko‘rmaydi.</div>
  <div id="52"><sup><a href="https://www.kitobook.com/compare/book/43/08/52/" title="сравнение переводов, параллельные ссылки">52</a></sup> Shunda yahudiylar dedilar: — Sizni jin urganini endi aniq bilib oldik! Ibrohim o‘ldi, payg‘ambarlar ham o‘lib ketishgan. Siz esa: “Kim Mening so‘zimga rioya qilsa, hech qachon o‘lmaydi”, deyapsiz–a?!</div>
  <div id="53"><sup><a href="https://www.kitobook.com/compare/book/43/08/53/" title="сравнение переводов, параллельные ссылки">53</a></sup> Nahotki Siz vafot etgan otamiz Ibrohimdan ham ustun bo‘lsangiz?! Payg‘ambarlar ham o‘lib ketishgan– ku! Siz O‘zingizni kim deb hisoblaysiz o‘zi?!</div>
  <div id="54"><sup><a href="https://www.kitobook.com/compare/book/43/08/54/" title="сравнение переводов, параллельные ссылки">54</a></sup> Iso shunday javob berdi: — Agar Men O‘zimni O‘zim maqtasam, maqtovlarim behudadir. Otamning O‘zi Meni maqtaydi. Sizlar Uni Xudoyimiz deb ataysizlar,</div>
  <div id="55"><sup><a href="https://www.kitobook.com/compare/book/43/08/55/" title="сравнение переводов, параллельные ссылки">55</a></sup> aslida esa Uni tanimaysizlar. Men esa Uni bilaman. Agar, Uni bilmayman, desam, sizlarga o‘xshagan yolg‘onchi bo‘laman. Men Uni bilaman va Uning so‘ziga rioya qilaman.</div>
  <div id="56"><sup><a href="https://www.kitobook.com/compare/book/43/08/56/" title="сравнение переводов, параллельные ссылки">56</a></sup> Otangiz Ibrohim kelgan kunimni kutib, xursand bo‘lgan edi. O‘sha kunni ko‘rib, qattiq quvondi.</div>
  <div id="57"><sup><a href="https://www.kitobook.com/compare/book/43/08/57/" title="сравнение переводов, параллельные ссылки">57</a></sup> — Siz hali ellik yoshga to‘lmagan bo‘lsangiz, qanday qilib Ibrohimni ko‘rgansiz?! — deyishdi yahudiylar Unga.</div>
  <div id="58"><sup><a href="https://www.kitobook.com/compare/book/43/08/58/" title="сравнение переводов, параллельные ссылки">58</a></sup> Iso ularga shunday javob berdi: — Sizlarga chinini aytay: Ibrohim tug‘ilmasidan oldin Men bor bo‘lganman.</div>
  <div id="59"><sup><a href="https://www.kitobook.com/compare/book/43/08/59/" title="сравнение переводов, параллельные ссылки">59</a></sup> Shunda Isoni toshbo‘ron qilmoqchi bo‘ldilar. Iso esa yashirincha Ma’baddan chiqib ketdi.</div>
</div>