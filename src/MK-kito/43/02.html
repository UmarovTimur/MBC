<div itemprop="articleBody" class="text">
  <div id="1"><sup><a href="https://www.kitobook.com/compare/book/43/02/1/" title="сравнение переводов, параллельные ссылки">1</a></sup> Ikki kundan keyin Jaliladagi Kana qishlog‘ida nikoh to‘yi bo‘ldi. Isoning onasi u yerda edi.</div>
  <div id="2"><sup><a href="https://www.kitobook.com/compare/book/43/02/2/" title="сравнение переводов, параллельные ссылки">2</a></sup> Iso bilan shogirdlari ham to‘yga taklif qilingan edilar.</div>
  <div id="3"><sup><a href="https://www.kitobook.com/compare/book/43/02/3/" title="сравнение переводов, параллельные ссылки">3</a></sup> Sharob tugay deb qolganda, onasi Isoga: — Ularda sharob qolmabdi, — dedi.</div>
  <div id="4"><sup><a href="https://www.kitobook.com/compare/book/43/02/4/" title="сравнение переводов, параллельные ссылки">4</a></sup> Iso unga: — Buning menga nima daxli bor?! Mening vaqt– soatim hali kelgani yo‘q, — dedi.</div>
  <div id="5"><sup><a href="https://www.kitobook.com/compare/book/43/02/5/" title="сравнение переводов, параллельные ссылки">5</a></sup> Shunda onasi xizmatchilarga: — U sizlarga nima desa, shuni qilinglar, — dedi.</div>
  <div id="6"><sup><a href="https://www.kitobook.com/compare/book/43/02/6/" title="сравнение переводов, параллельные ссылки">6</a></sup> O‘sha yerda yahudiylarning poklanish marosimlarida ishlatiladigan oltita tosh xum bor edi. Har bir xum ichiga o‘n–o‘n ikki chelak suv sig‘ardi.</div>
  <div id="7"><sup><a href="https://www.kitobook.com/compare/book/43/02/7/" title="сравнение переводов, параллельные ссылки">7</a></sup> Iso xizmatchilarga: — Xumlarni suvga to‘ldiringlar, — dedi. Ular xumlarni limmo–lim qilib suvga to‘ldirishdi.</div>
  <div id="8"><sup><a href="https://www.kitobook.com/compare/book/43/02/8/" title="сравнение переводов, параллельные ссылки">8</a></sup> Iso ularga: — Endi xumdagi suvdan ozgina olib, to‘yboshiga olib boringlar, — dedi. Ular olib borishdi.</div>
  <div id="9"><sup><a href="https://www.kitobook.com/compare/book/43/02/9/" title="сравнение переводов, параллельные ссылки">9</a></sup> To‘yboshi sharobga aylangan suvni tatib ko‘rdi. Bu sharobning qayerdan kelganligini u bilmas edi, faqat olib kelgan xizmatchilar bilishar edi. To‘yboshi kuyovni chaqirtirib,</div>
  <div id="10"><sup><a href="https://www.kitobook.com/compare/book/43/02/10/" title="сравнение переводов, параллельные ссылки">10</a></sup> unga dedi: — Dasturxonga avval yaxshi sharob tortiladi. Mehmonlar ichib to‘yganlaridan keyin, yomonrog‘i tortiladi. Sen esa yaxshi sharobni shu paytgacha saqlab kelibsan!</div>
  <div id="11"><sup><a href="https://www.kitobook.com/compare/book/43/02/11/" title="сравнение переводов, параллельные ссылки">11</a></sup> Bu Isoning qilgan birinchi mo‘jizasi edi. Iso bu mo‘jizali alomatni Jaliladagi Kana qishlog‘ida namoyish etib, O‘zining ulug‘vorligini zohir qildi. Shogirdlari Unga ishondilar.</div>
  <div id="12"><sup><a href="https://www.kitobook.com/compare/book/43/02/12/" title="сравнение переводов, параллельные ссылки">12</a></sup> Shundan keyin Iso, onasi, ukalari va shogirdlari Kafarnahum shahriga bordilar va u yerda bir necha kun turdilar.</div>
  <div id="13"><sup><a href="https://www.kitobook.com/compare/book/43/02/13/" title="сравнение переводов, параллельные ссылки">13</a></sup> Yahudiylarning Fisih bayrami yaqinlashib qolgani uchun Iso Quddus shahriga bordi.</div>
  <div id="14"><sup><a href="https://www.kitobook.com/compare/book/43/02/14/" title="сравнение переводов, параллельные ссылки">14</a></sup> Ma’bad hovlisiga kirganda, u yerda mol–qo‘y, kaptar sotayotganlarni va xontaxtalar yonida o‘tirgan sarroflarni ko‘rdi.</div>
  <div id="15"><sup><a href="https://www.kitobook.com/compare/book/43/02/15/" title="сравнение переводов, параллельные ссылки">15</a></sup> Iso arqondan qamchi yasadi–da, Ma’baddan hammani mol–qo‘ylari bilan birga quvib chiqardi. Sarroflarning xontaxtalarini ag‘darib, pullarini sochib yubordi.</div>
  <div id="16"><sup><a href="https://www.kitobook.com/compare/book/43/02/16/" title="сравнение переводов, параллельные ссылки">16</a></sup> Kaptar sotuvchilarga: — Bularni yo‘qotinglar bu yerdan! Otamning uyini bozor qilmanglar! — dedi.</div>
  <div id="17"><sup><a href="https://www.kitobook.com/compare/book/43/02/17/" title="сравнение переводов, параллельные ссылки">17</a></sup> Shunda Uning shogirdlari Muqaddas Bitiklardagi: “Sening uyingga bo‘lgan sevgim ichimni yondirar”, degan so‘zlarni esladilar.</div>
  <div id="18"><sup><a href="https://www.kitobook.com/compare/book/43/02/18/" title="сравнение переводов, параллельные ссылки">18</a></sup> — Bunday qilishga nima haqing bor?! Bordi– yu, haqing bo‘lsa, bironta alomat ko‘rsatib, buni isbot qil! — deb talab qila boshladi yahudiylar.</div>
  <div id="19"><sup><a href="https://www.kitobook.com/compare/book/43/02/19/" title="сравнение переводов, параллельные ссылки">19</a></sup> Iso shunday javob berdi: — Mana bu Ma’badni buzinglar, Men uch kun ichida uni tiklayman.</div>
  <div id="20"><sup><a href="https://www.kitobook.com/compare/book/43/02/20/" title="сравнение переводов, параллельные ссылки">20</a></sup> Bunga javoban yahudiylar dedilar: — Bu Ma’bad qirq olti yilda qurilgan, Sen esa uni uch kunda tiklamoqchimisan–a?!</div>
  <div id="21"><sup><a href="https://www.kitobook.com/compare/book/43/02/21/" title="сравнение переводов, параллельные ссылки">21</a></sup> Holbuki, Iso Ma’bad deb O‘zining badanini nazarda tutgan edi.</div>
  <div id="22"><sup><a href="https://www.kitobook.com/compare/book/43/02/22/" title="сравнение переводов, параллельные ссылки">22</a></sup> Iso o‘lib tirilgandan keyin, shogirdlari Uning bu gapini esladilar. Shunda Muqaddas Bitiklarga va Isoning so‘zlariga ishondilar.</div>
  <div id="23"><sup><a href="https://www.kitobook.com/compare/book/43/02/23/" title="сравнение переводов, параллельные ссылки">23</a></sup> Iso Quddusda Fisih bayramida bo‘lganda, ko‘p odamlar Uning qilayotgan mo‘jizali alomatlarini ko‘rib, Unga imon keltirdilar.</div>
  <div id="24"><sup><a href="https://www.kitobook.com/compare/book/43/02/24/" title="сравнение переводов, параллельные ссылки">24</a></sup> Ammo Iso odamlarning qanaqaligini bilgani uchun, O‘zini ularga ishonmas edi.</div>
  <div id="25"><sup><a href="https://www.kitobook.com/compare/book/43/02/25/" title="сравнение переводов, параллельные ссылки">25</a></sup> Inson haqida Unga biron gap aytishning hojati yo‘q edi. Chunki inson dilida nima borligini U bilar edi.</div>
</div>