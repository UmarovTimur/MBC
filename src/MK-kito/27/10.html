<div itemprop="articleBody" class="text">
  <div id="1"><sup><a href="https://www.kitobook.com/compare/book/27/10/1/" title="сравнение переводов, параллельные ссылки">1</a></sup> Fors shohi Kurush hukmronligining uchinchi yilida, Beltashazar deb atalgan Doniyorga Xudodan bir xabar kelgan edi. Kelajakda albatta sodir bo‘ladigan kuchli to‘qnashuvga oid bo‘lgan bu xabarning ma’nosi Doniyorga vahiy orqali ayon bo‘ldi.</div>
  <div id="2"><sup><a href="https://www.kitobook.com/compare/book/27/10/2/" title="сравнение переводов, параллельные ссылки">2</a></sup> Doniyor shunday deb yozdi: “O‘sha paytda men uch hafta azadorday yurdim.</div>
  <div id="3"><sup><a href="https://www.kitobook.com/compare/book/27/10/3/" title="сравнение переводов, параллельные ссылки">3</a></sup> Uch hafta davomida hech qanday tansiq taom yemadim, go‘sht bilan sharobni og‘zimga olmadim, yuvinib–taranmadim.</div>
  <div id="4"><sup><a href="https://www.kitobook.com/compare/book/27/10/4/" title="сравнение переводов, параллельные ссылки">4</a></sup> Birinchi oyning yigirma to‘rtinchi kunida buyuk Dajla daryosining bo‘yida turganimda</div>
  <div id="5"><sup><a href="https://www.kitobook.com/compare/book/27/10/5/" title="сравнение переводов, параллельные ссылки">5</a></sup> men bittasini ko‘rdim. Uning egnida zig‘ir tolasidan to‘qilgan libos, belida sof tilladan yasalgan kamar bor edi.</div>
  <div id="6"><sup><a href="https://www.kitobook.com/compare/book/27/10/6/" title="сравнение переводов, параллельные ссылки">6</a></sup> Uning tanasi qimmatbaho toshday yarqirab turar edi. Yuzi yashinday porlab, ko‘zlari mash’aladay yonib turar edi. Oyoq–qo‘llari yaltiroq misday tovlanib, ovozi bir olomon shovqiniday yangrar edi.</div>
  <div id="7"><sup><a href="https://www.kitobook.com/compare/book/27/10/7/" title="сравнение переводов, параллельные ссылки">7</a></sup> Vahiyni faqat men ko‘rdim. Yonimdagilar vahiyni ko‘rmagan bo‘lsa ham, vahimaga tushdilar. Ular tumtaraqay bo‘lib har yoqqa yashirinib oldilar.</div>
  <div id="8"><sup><a href="https://www.kitobook.com/compare/book/27/10/8/" title="сравнение переводов, параллельные ссылки">8</a></sup> Men bir o‘zim qoldim. O‘sha ajoyib vahiyni ko‘rayotganimda quvvatsizlanib, aft– angorim tanib bo‘lmaydigan darajada o‘zgarib ketganini sezdim. Madorim qolmagan edi.</div>
  <div id="9"><sup><a href="https://www.kitobook.com/compare/book/27/10/9/" title="сравнение переводов, параллельные ссылки">9</a></sup> Men farishtaning ovozini eshitganimda hushimdan ketib, yuz tuban yerda cho‘zilib qoldim.</div>
  <div id="10"><sup><a href="https://www.kitobook.com/compare/book/27/10/10/" title="сравнение переводов, параллельные ссылки">10</a></sup> So‘ng esa bir qo‘l menga tegib, meni kaft va tizzalarimga ko‘tarib qo‘ydi.</div>
  <div id="11"><sup><a href="https://www.kitobook.com/compare/book/27/10/11/" title="сравнение переводов, параллельные ссылки">11</a></sup> O‘sha farishta menga: — Ey, Doniyor, sen Xudoning suyukli bandasisan, — dedi. — Qani, tur! Senga aytadigan gaplarimga quloq sol, chunki men sening oldingga yuborilganman. U bu gaplarini menga aytayotganda men qaltirab o‘rnimdan turdim.</div>
  <div id="12"><sup><a href="https://www.kitobook.com/compare/book/27/10/12/" title="сравнение переводов, параллельные ссылки">12</a></sup> — Doniyor, qo‘rqma! — dedi u menga. — Sen hayot lazzatlaridan voz kechib, xabar xususida mulohaza yuritishni boshlagan kuningdayoq, iltijolaring ijobat bo‘lgan edi. Iltijolaringga binoan, men oldingga keldim.</div>
  <div id="13"><sup><a href="https://www.kitobook.com/compare/book/27/10/13/" title="сравнение переводов, параллельные ссылки">13</a></sup> Ammo Fors shohligini himoya qiluvchi farishta yigirma bir kun davomida menga qarshilik qildi. Men u bilan jang qilib hayallab qolganim uchun, bosh farishtalardan biri bo‘lgan Mikoyil menga yordamga keldi.</div>
  <div id="14"><sup><a href="https://www.kitobook.com/compare/book/27/10/14/" title="сравнение переводов, параллельные ссылки">14</a></sup> Men senga kelajakda xalqing boshiga tushadigan narsalarni tushuntirish uchun keldim. Bu vahiy o‘sha kunlarga oiddir.</div>
  <div id="15"><sup><a href="https://www.kitobook.com/compare/book/27/10/15/" title="сравнение переводов, параллельные ссылки">15</a></sup> U bu so‘zlarni gapirayotganda, men lom–mim deya olmay, boshimni egib turar edim.</div>
  <div id="16"><sup><a href="https://www.kitobook.com/compare/book/27/10/16/" title="сравнение переводов, параллельные ссылки">16</a></sup> So‘ng odam qiyofasidagi boshqa biri lablarimga qo‘l tekkizdi. Men og‘zimni juftlab, oldimda turganga dedim: — Hazratim, bu vahiy yurak–bag‘rimni ezib yubordi, madorim quridi.</div>
  <div id="17"><sup><a href="https://www.kitobook.com/compare/book/27/10/17/" title="сравнение переводов, параллельные ссылки">17</a></sup> Menday bir qul qanday qilib hazratim bilan gaplasha oladi? Holdan toyganman, bazo‘r nafas olyapman.</div>
  <div id="18"><sup><a href="https://www.kitobook.com/compare/book/27/10/18/" title="сравнение переводов, параллельные ссылки">18</a></sup> U yana bir bor menga qo‘lini tekkizib, menga kuch ato etdi.</div>
  <div id="19"><sup><a href="https://www.kitobook.com/compare/book/27/10/19/" title="сравнение переводов, параллельные ссылки">19</a></sup> Men birinchi ko‘rgan boshqa birovi shunday dedi: — Ey, Xudoning suyukli bandasi, qo‘rqma! Tinchlan! Dadil bo‘l! U menga gapirayotganda dadillanib dedim: — Hazratim, siz menga dalda berdingiz, endi gapiravering.</div>
  <div id="20"><sup><a href="https://www.kitobook.com/compare/book/27/10/20/" title="сравнение переводов, параллельные ссылки">20</a></sup> — Sening oldingga nima uchun kelganimni bilasanmi o‘zi? — deb so‘radi u.</div>
  <div id="21"><sup><a href="https://www.kitobook.com/compare/book/27/10/21/" title="сравнение переводов, параллельные ссылки">21</a></sup> — Men senga Haqiqat kitobida yozilgan narsalarni aytib bermoqchiman. Bundan so‘ng men qaytib, Fors shohligini himoya qiluvchi farishtaga qarshi urushga chiqaman. Keyin Yunonistonni himoya qiluvchi farishta bilan jang qilaman. Bu to‘qnashuvda Isroilni himoya qiluvchi Mikoyil farishtadan boshqa yordamchim yo‘q.</div>
</div>