<div itemprop="articleBody" class="text">
  <div id="1"><sup><a href="https://www.kitobook.com/compare/book/27/08/1/" title="сравнение переводов, параллельные ссылки">1</a></sup> Doniyor shunday deb yozdi: “Shoh Belshazar hukmronligining uchinchi yilida menga yana bir vahiy keldi.</div>
  <div id="2"><sup><a href="https://www.kitobook.com/compare/book/27/08/2/" title="сравнение переводов, параллельные ссылки">2</a></sup> Bu vahiyda men Elam viloyatidagi Shushan qal’asida, Uloy daryosining bo‘yida turgan ekanman.</div>
  <div id="3"><sup><a href="https://www.kitobook.com/compare/book/27/08/3/" title="сравнение переводов, параллельные ссылки">3</a></sup> Men daryo bo‘yida bir qo‘chqor turganini ko‘rdim. Uning ikkita uzun–uzun shoxlari bor ekan. Ikkinchi bo‘lib chiqqan shox birinchisiga qaraganda uzunroq ekan.</div>
  <div id="4"><sup><a href="https://www.kitobook.com/compare/book/27/08/4/" title="сравнение переводов, параллельные ссылки">4</a></sup> Qo‘chqor o‘zini g‘arb, shimol va janubga urib, yo‘lida duch kelgan hamma narsani suzar edi. Hech qanday hayvon unga bas kela olmas, uning qurbonlarini qutqara olmas edi. Qo‘chqor xohlagan ishini qilar, kuchi tobora oshib borar edi.</div>
  <div id="5"><sup><a href="https://www.kitobook.com/compare/book/27/08/5/" title="сравнение переводов, параллельные ссылки">5</a></sup> Buni tomosha qilib turganimda, g‘arb tomondan bir taka ko‘rindi. Yelday uchib kelayotgan bu takaning tuyoqlari go‘yo yerga tegmayotganday tuyular edi. Uning ko‘zlari orasida ulkan bir shox bor edi.</div>
  <div id="6"><sup><a href="https://www.kitobook.com/compare/book/27/08/6/" title="сравнение переводов, параллельные ссылки">6</a></sup> U quturganicha qo‘chqor tomon yugurdi–da,</div>
  <div id="7"><sup><a href="https://www.kitobook.com/compare/book/27/08/7/" title="сравнение переводов, параллельные ссылки">7</a></sup> qahr–g‘azab bilan unga tashlanib, suzdi. Takaning zarbasi zo‘rligidan, qo‘chqorning ikkala shoxi sinib tushdi. Qo‘chqor takaga bas kela olmadi. Taka uni yerga yiqitib toptadi, hech kim qo‘chqorni undan qutqara olmas edi.</div>
  <div id="8"><sup><a href="https://www.kitobook.com/compare/book/27/08/8/" title="сравнение переводов, параллельные ссылки">8</a></sup> Taka nihoyatda kuchayib ketdi, ammo kuch– qudrat cho‘qqisida uning ulkan shoxi sinib tushdi. Sinib tushgan shoxning o‘rniga dunyoning to‘rt tomoniga qayrilgan to‘rtta katta shox o‘sib chiqdi.</div>
  <div id="9"><sup><a href="https://www.kitobook.com/compare/book/27/08/9/" title="сравнение переводов, параллельные ссылки">9</a></sup> Ularning biridan yana bitta shoxcha chiqdi. Uning kuch–qudrati oshib, janub, sharq va go‘zal Isroil o‘lkasi tomon yoyildi.</div>
  <div id="10"><sup><a href="https://www.kitobook.com/compare/book/27/08/10/" title="сравнение переводов, параллельные ссылки">10</a></sup> Qudrati osmonu falakka yetgan bu shox samoviy lashkarlarga hujum qildi. Samoviy lashkarlar bo‘lmish yulduzlarning ayrimlarini yerga tushirib toptadi.</div>
  <div id="11"><sup><a href="https://www.kitobook.com/compare/book/27/08/11/" title="сравнение переводов, параллельные ссылки">11</a></sup> Hatto samoviy lashkarning sarkardasini mensimay, unga keltiriladigan kundalik qurbonliklarni to‘xtatdi. Ma’badni esa vayron qilib,</div>
  <div id="12"><sup><a href="https://www.kitobook.com/compare/book/27/08/12/" title="сравнение переводов, параллельные ссылки">12</a></sup> samoviy lashkarlarni mag‘lub qildi. Kundalik qurbonliklar o‘rniga haddan tashqari jirkanch bir narsani o‘rnatdi. Haqiqatni oyoq osti qilgan bu shox har bir ishida muvaffaqiyat qozonar edi.</div>
  <div id="13"><sup><a href="https://www.kitobook.com/compare/book/27/08/13/" title="сравнение переводов, параллельные ссылки">13</a></sup> Keyin men farishtalar o‘zaro gaplashayotganini eshitib qoldim. Ularning biri boshqasidan shunday deb so‘raganini eshitdim: — Vahiydagi bu narsalar qachongacha davom etar ekan–a? Qachongacha bu jirkanch narsa kundalik qurbonliklar o‘rnini egallaydi? Qachongacha Ma’bad va samoviy lashkarlar oyoq osti bo‘ladi?</div>
  <div id="14"><sup><a href="https://www.kitobook.com/compare/book/27/08/14/" title="сравнение переводов, параллельные ссылки">14</a></sup> Sherigi unga shunday javob berdi: — Bunday ahvol 2300 kechayu kunduz davom etadi. O‘sha vaqt mobaynida qurbonliklar keltirilmaydi. Shundan so‘ng Ma’bad poklanib, asl holiga qaytariladi.</div>
  <div id="15"><sup><a href="https://www.kitobook.com/compare/book/27/08/15/" title="сравнение переводов, параллельные ссылки">15</a></sup> Men ko‘rgan vahiyning mag‘zini chaqmoqchi bo‘lib, boshimni qotirib turganimda, birdaniga oldimda odam qiyofasidagi allakim paydo bo‘ldi.</div>
  <div id="16"><sup><a href="https://www.kitobook.com/compare/book/27/08/16/" title="сравнение переводов, параллельные ссылки">16</a></sup> Shu paytda men Uloy daryosi tomonidan: — Ey, Jabroil, bu odamga vahiyning ma’nosini tushuntirib ber, — deb xitob qilayotgan inson ovozini eshitdim.</div>
  <div id="17"><sup><a href="https://www.kitobook.com/compare/book/27/08/17/" title="сравнение переводов, параллельные ссылки">17</a></sup> Jabroil menga yaqinlashganda, men qo‘rqqanimdan yuz tuban yerga yiqilib tushdim. Ammo u menga: — Tushungin, ey, banda, bu oxirzamon vahiysi, — dedi.</div>
  <div id="18"><sup><a href="https://www.kitobook.com/compare/book/27/08/18/" title="сравнение переводов, параллельные ссылки">18</a></sup> U gapirayotganda men hushimdan ketib, yuz tuban yerda cho‘zilib yotgan edim. Ammo u qo‘lini tekkizib, meni turg‘izib qo‘ydi–da,</div>
  <div id="19"><sup><a href="https://www.kitobook.com/compare/book/27/08/19/" title="сравнение переводов, параллельные ссылки">19</a></sup> shunday dedi: — Eshit, men senga oxirzamon paytida sodir bo‘ladigan narsalarni ayon qilaman, o‘sha davrda Xudo o‘z g‘azabini yer yuziga sochishni belgilagandir.</div>
  <div id="20"><sup><a href="https://www.kitobook.com/compare/book/27/08/20/" title="сравнение переводов, параллельные ссылки">20</a></sup> Sen ko‘rgan ikki shoxli qo‘chqor — bu Midiya va Fors shohliklaridir.</div>
  <div id="21"><sup><a href="https://www.kitobook.com/compare/book/27/08/21/" title="сравнение переводов, параллельные ссылки">21</a></sup> Taka esa Yunoniston shohligidir. Ko‘zlarining orasidagi ulkan shox — bu Yunoniston taxtida o‘tiradigan birinchi shohdir.</div>
  <div id="22"><sup><a href="https://www.kitobook.com/compare/book/27/08/22/" title="сравнение переводов, параллельные ссылки">22</a></sup> Sinib tushgan shoxning o‘rniga chiqqan to‘rtta shox — Yunoniston to‘rt qismga bo‘linishini bildiradi. Taxtga o‘tirgan to‘rtta shoh oldingi shohga qaraganda zaifroq bo‘ladi.</div>
  <div id="23"><sup><a href="https://www.kitobook.com/compare/book/27/08/23/" title="сравнение переводов, параллельные ссылки">23</a></sup> Ularning hukmronlik paytlari oxirlab, gunohlari to‘lib–toshganda, makr–hiylaga usta, vajohati xunuk bir shoh taxtga o‘tiradi.</div>
  <div id="24"><sup><a href="https://www.kitobook.com/compare/book/27/08/24/" title="сравнение переводов, параллельные ссылки">24</a></sup> U nihoyatda kuchayib ketadi, biroq o‘zining kuchi bilan emas. U hamma yoqni vayron qilib, barcha ishlarida muvaffaqiyat qozonadi. Zabardast yo‘lboshchilaru Xudoning aziz odamlarini qirib tashlaydi.</div>
  <div id="25"><sup><a href="https://www.kitobook.com/compare/book/27/08/25/" title="сравнение переводов, параллельные ссылки">25</a></sup> Ustalik bilan ishlatgan makkorligi tufayli ko‘p yutuqlarga erishadi. Ko‘zini yog‘ bosgan bu shoh ogohlantirmasdan ko‘p odamlarni halok qiladi. U hatto eng buyuk Shohga qarshi bosh ko‘taradi. Oqibatda esa yo‘q qilib tashlanadi, ammo bu insonning kuchi bilan qilinmaydi.</div>
  <div id="26"><sup><a href="https://www.kitobook.com/compare/book/27/08/26/" title="сравнение переводов, параллельные ссылки">26</a></sup> Doniyor, men hozir senga tushuntirib bergan ertalabki va kechqurungi qurbonliklarga oid bo‘lgan bu vahiy albatta amalga oshadi. Sen vahiyni sir tutgin, chunki bu uzoq kelajakka oid narsadir.</div>
  <div id="27"><sup><a href="https://www.kitobook.com/compare/book/27/08/27/" title="сравнение переводов, параллельные ссылки">27</a></sup> Bu voqeadan so‘ng tobim qochib, bir necha kun betob bo‘lib yotdim. Keyin turib shohning xizmatiga qaytdim. Ammo vahiy meni tamomila esankiratib qo‘ygan edi. Men uning ma’nosini tushunmagan edim.</div>
</div>