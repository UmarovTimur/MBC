<div itemprop="articleBody" class="text">
  <div id="1"><sup><a href="https://www.kitobook.com/compare/book/27/05/1/" title="сравнение переводов, параллельные ссылки">1</a></sup> Oradan yillar o‘tdi. Bir kuni shoh Belshazar mingta begi uchun katta bir ziyofat uyushtirib, ular bilan mayxo‘rlik qilayotgan edi.</div>
  <div id="2"><sup><a href="https://www.kitobook.com/compare/book/27/05/2/" title="сравнение переводов, параллельные ссылки">2</a></sup> Shirakayf bo‘lib qolgan shoh: “Katta bobom Navuxadnazar Quddusdagi Ma’baddan olib kelgan oltin va kumush qadahlar keltirilsin!” — deb buyurdi. Shoh beklari, xotinlari va kanizaklari bilan o‘sha qadahlardan sharob ichmoqchi edi.</div>
  <div id="3"><sup><a href="https://www.kitobook.com/compare/book/27/05/3/" title="сравнение переводов, параллельные ссылки">3</a></sup> Quddusdagi Ma’bad, ya’ni Xudoning uyidan olib kelingan oltin qadahlar bazmxonaga keltirildi. Shohning o‘zi, uning beklari, xotinlari va kanizaklari qadahlardan sharob ichishdi.</div>
  <div id="4"><sup><a href="https://www.kitobook.com/compare/book/27/05/4/" title="сравнение переводов, параллельные ссылки">4</a></sup> Ular ichib, oltin, kumush, bronza, temir, yog‘och va toshlardan qilingan xudolarni olqishlar edilar.</div>
  <div id="5"><sup><a href="https://www.kitobook.com/compare/book/27/05/5/" title="сравнение переводов, параллельные ссылки">5</a></sup> To‘satdan odam qo‘lining panjasi paydo bo‘lib, shoh saroyining devorlaridagi suvoqning ustida yoza boshladi. Saroy chiroqlari devorning o‘sha qismini yaxshi yoritib turgani uchun, shoh yozayotgan qo‘l panjasini ko‘rib qoldi.</div>
  <div id="6"><sup><a href="https://www.kitobook.com/compare/book/27/05/6/" title="сравнение переводов, параллельные ссылки">6</a></sup> Shoh ko‘rgan bu narsadan dahshatga tushib, bo‘zarib ketdi. Uning qo‘llari bo‘shashib, tizzalari titray boshladi.</div>
  <div id="7"><sup><a href="https://www.kitobook.com/compare/book/27/05/7/" title="сравнение переводов, параллельные ссылки">7</a></sup> Shoh baqirib, munajjim, afsungar va rammollarni keltirishni buyurdi. Ular hozir bo‘lganlarida, shoh shunday dedi: “Kim bu yozuvni o‘qib, uning ma’nosini menga tushuntirib bersa, men o‘sha odamning ustiga shohona safsar to‘n kiygizaman, bo‘yniga oltin zanjir taqib, chap qo‘l vazirim qilib tayinlayman.”</div>
  <div id="8"><sup><a href="https://www.kitobook.com/compare/book/27/05/8/" title="сравнение переводов, параллельные ссылки">8</a></sup> Shohning bu maslahatchilari ichkariga kirganlaridan keyin ham yozuvni o‘qiy olmadilar, uning ma’nosini ham tushuntirib bera olmadilar.</div>
  <div id="9"><sup><a href="https://www.kitobook.com/compare/book/27/05/9/" title="сравнение переводов, параллельные ссылки">9</a></sup> Bundan qattiq vahimaga tushgan shoh Belshazarning rangida rang qolmadi, beklari esa talmovsirab qolishdi.</div>
  <div id="10"><sup><a href="https://www.kitobook.com/compare/book/27/05/10/" title="сравнение переводов, параллельные ссылки">10</a></sup> Ichkaridagi shovqin–suronni eshitib, bazmxonaga kirgan ona malika: “Shoh hazratlarining umri boqiy bo‘lsin! — dedi. — Shohim, shunchalik ham qo‘rqasizmi, qarang, axir, rangingizda rang qolmadi–ku!</div>
  <div id="11"><sup><a href="https://www.kitobook.com/compare/book/27/05/11/" title="сравнение переводов, параллельные ссылки">11</a></sup> Sizning shohligingizda muqaddas xudolarning ruhiga to‘lgan bir odam bor. Katta bobongiz davrida bu odam idrokli, zehni o‘tkir va xudolar kabi dono deb tan olingan edi. Katta bobongiz — shoh Navuxadnazar uni folbin, munajjim, afsungar va rammollarning boshlig‘i qilib tayinlagan edilar.</div>
  <div id="12"><sup><a href="https://www.kitobook.com/compare/book/27/05/12/" title="сравнение переводов, параллельные ссылки">12</a></sup> Doniyor ismli bu odam tushlarni ta’birlashda, sirlarni ochishda va jumboqlarni yechishda g‘ayritabiiy qobiliyat, bilim va fahm–farosatga egadir. Katta bobongiz uni Beltashazar deb atagan edi. Shohim, buyuring, Doniyorni bu yerga keltirishsin, u sizga bu yozuvning ma’nosini tushuntirib bergay.”</div>
  <div id="13"><sup><a href="https://www.kitobook.com/compare/book/27/05/13/" title="сравнение переводов, параллельные ссылки">13</a></sup> Doniyor shoh huzuriga keltirildi. Shoh Doniyordan: — Katta bobom Yahudodan asir qilib olib kelgan Doniyor senmisan? — deb so‘radi. —</div>
  <div id="14"><sup><a href="https://www.kitobook.com/compare/book/27/05/14/" title="сравнение переводов, параллельные ссылки">14</a></sup> Seni xudolar ruhi bilan to‘lgan, idrokli, zehni o‘tkir va dono, deb eshitdim.</div>
  <div id="15"><sup><a href="https://www.kitobook.com/compare/book/27/05/15/" title="сравнение переводов, параллельные ссылки">15</a></sup> Men maslahatchilar va munajjimlarni huzurimga chaqirtirib, ularga mana bu yozuvni o‘qib, ma’nosini tushuntirib berishni buyurgan edim. Ammo ularning birontasi ham buning uddasidan chiqa olmadi.</div>
  <div id="16"><sup><a href="https://www.kitobook.com/compare/book/27/05/16/" title="сравнение переводов, параллельные ссылки">16</a></sup> Sen esa jumboqlarni yechib, ularni tushuntira olishingni eshitganman. Agar sen hozir bu yozuvni o‘qib, uning ma’nosini menga tushuntirib bersang, men sening ustingga shohona safsar to‘n kiygizaman, bo‘yningga oltin zanjir taqib, chap qo‘l vazirim qilib tayinlayman.</div>
  <div id="17"><sup><a href="https://www.kitobook.com/compare/book/27/05/17/" title="сравнение переводов, параллельные ссылки">17</a></sup> Doniyor shoh huzurida shunday javob berdi: — Ey, olampanoh, rahmat, sovg‘alaringiz o‘zingizda qolaversin yoki ularni boshqa birovga bera qoling. Men bu yozuvni shundoq ham o‘qib, uning ma’nosini tushuntirib beraman.</div>
  <div id="18"><sup><a href="https://www.kitobook.com/compare/book/27/05/18/" title="сравнение переводов, параллельные ссылки">18</a></sup> Ey, shoh hazratlari, Xudoyi Taolo katta bobongiz Navuxadnazarni buyuk bir saltanatning taxtiga o‘tqazib, shuhratini ro‘yi zaminga yoygandir.</div>
  <div id="19"><sup><a href="https://www.kitobook.com/compare/book/27/05/19/" title="сравнение переводов, параллельные ссылки">19</a></sup> Xudo unga bergan ulug‘vorligi tufayli hamma odamlar — qaysi xalq, elat va urug‘dan bo‘lishlaridan qat’iy nazar, katta bobongizdan qo‘rqib qaltirar edilar. U xohlagan odamni o‘ldirar, xohlaganini tirik qoldirar, yuksaltirmoqchi bo‘lganini yuksaltirar, xor qilmoqchi bo‘lganini oyoq osti qilar edi.</div>
  <div id="20"><sup><a href="https://www.kitobook.com/compare/book/27/05/20/" title="сравнение переводов, параллельные ссылки">20</a></sup> Ammo mag‘rurlanib, o‘jarligi ila ish tuta boshlaganda shohona taxtidan tushirilib, ulug‘vorligidan mahrum qilingan edi.</div>
  <div id="21"><sup><a href="https://www.kitobook.com/compare/book/27/05/21/" title="сравнение переводов, параллельные ссылки">21</a></sup> U insonlar jamiyatidan haydalib, ongsiz hayvonday bo‘lib qolgandi. Yovvoyi eshaklar bilan yashab, mol singari o‘t bilan oziqlangan va osmondan tushgan shudringga cho‘milgandi. Oxiri katta bobongiz Xudoyi Taolo — inson saltanatining yagona Hukmdori ekanini va U taxtni xohlagan odamiga berishini tan olgan edi.</div>
  <div id="22"><sup><a href="https://www.kitobook.com/compare/book/27/05/22/" title="сравнение переводов, параллельные ссылки">22</a></sup> Ammo siz, ey, shoh Belshazar, katta bobongizning boshidan o‘tgan bu voqealardan xabardor bo‘la turib Xudoga bo‘ysunmadingiz!</div>
  <div id="23"><sup><a href="https://www.kitobook.com/compare/book/27/05/23/" title="сравнение переводов, параллельные ссылки">23</a></sup> Siz haddingizdan oshib, Samoviy Xudoga qarshi bosh ko‘tardingiz! Xudo Ma’badining qadahlarini huzuringizga keltirib, beklaringiz, xotinlaringiz va kanizaklaringiz bilan mayxo‘rlik qildingiz. Hech narsa ko‘rmaydigan, hech narsa eshitmaydigan, hech narsa bilmaydigan oltin, kumush, bronza, temir, yog‘och va toshdan yasalgan xudolarni madh ayladingiz. Ammo sizga hayot beruvchi va oxiratingizni belgilovchi Xudoni ulug‘lamadingiz.</div>
  <div id="24"><sup><a href="https://www.kitobook.com/compare/book/27/05/24/" title="сравнение переводов, параллельные ссылки">24</a></sup> Shuning uchun Xudo qo‘l panjasini yuborib quyidagi so‘zlarni yozdirdi:</div>
  <div id="25"><sup><a href="https://www.kitobook.com/compare/book/27/05/25/" title="сравнение переводов, параллельные ссылки">25</a></sup> MENE, MENE, TEKEL va PARSIN.</div>
  <div id="26"><sup><a href="https://www.kitobook.com/compare/book/27/05/26/" title="сравнение переводов, параллельные ссылки">26</a></sup> Buning ma’nosi quyidagicha: MENE, ya’ni “hisob”, — Xudo hukmronlik vaqtingizni hisoblab chiqib, shohligingizga yakun yasadi.</div>
  <div id="27"><sup><a href="https://www.kitobook.com/compare/book/27/05/27/" title="сравнение переводов, параллельные ссылки">27</a></sup> TEKEL, ya’ni “tortilgan”, — siz tarozida tortilib, hukmronlik qilishga nomunosib bo‘lib chiqdingiz.</div>
  <div id="28"><sup><a href="https://www.kitobook.com/compare/book/27/05/28/" title="сравнение переводов, параллельные ссылки">28</a></sup> PERES, ya’ni “bo‘lingan”, — shohligingiz bo‘linib, Midiyaliklar va Forslarga berildi.</div>
  <div id="29"><sup><a href="https://www.kitobook.com/compare/book/27/05/29/" title="сравнение переводов, параллельные ссылки">29</a></sup> So‘ng Belshazar bergan amrga binoan, Doniyorga shohona safsar to‘n kiydirilib, bo‘yniga oltin zanjir taqildi va u shohning chap qo‘l vaziri deb e’lon qilindi.</div>
  <div id="30"><sup><a href="https://www.kitobook.com/compare/book/27/05/30/" title="сравнение переводов, параллельные ссылки">30</a></sup> Xuddi o‘sha kuni kechasi Bobil shohi Belshazar o‘ldirildi. </div>
  <div id="31"><sup><a href="https://www.kitobook.com/compare/book/27/05/31/" title="сравнение переводов, параллельные ссылки">31</a></sup> Taxtga esa oltmish ikki yoshli Midiyalik Doro o‘tirdi.</div>
</div>