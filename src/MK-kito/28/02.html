<div itemprop="articleBody" class="text">
  <div id="1"><sup><a href="https://www.kitobook.com/compare/book/28/02/1/" title="сравнение переводов, параллельные ссылки">1</a></sup> Egamiz shunday deydi: “Aka–ukalaringizni — Yomi, ya’ni ‘Mening xalqim’, opa–singillaringizni — Ruxamo, ya’ni ‘Rahmdan bahramand’, deb chaqiringlar.</div>
  <div id="2"><sup><a href="https://www.kitobook.com/compare/book/28/02/2/" title="сравнение переводов, параллельные ссылки">2</a></sup> Ey farzandlarim, Onangiz bilan da’volashing, Aybini yuziga soling. U endi xotin emas Menga, Men ham er emasdirman unga. Ayting, yuzidagi upa–eligini artib tashlasin, Egnidagi uyatsiz kiyimini yechib tashlasin. Bo‘ldi, fohishaligini bas qilsin.</div>
  <div id="3"><sup><a href="https://www.kitobook.com/compare/book/28/02/3/" title="сравнение переводов, параллельные ссылки">3</a></sup> Aks holda uning kiyimini O‘zim yechib tashlayman, Onasining qornidan tushganday qip–yalang‘och qilaman. Yerini bepusht sahroga aylantiraman, Uning yurtini qaqragan cho‘l qilaman. Tashnalikdan uni o‘ldiraman.</div>
  <div id="4"><sup><a href="https://www.kitobook.com/compare/book/28/02/4/" title="сравнение переводов, параллельные ссылки">4</a></sup> Bolalariga ham rahm qilmayman, O‘ynashlaridan orttirgan haromi ular.</div>
  <div id="5"><sup><a href="https://www.kitobook.com/compare/book/28/02/5/" title="сравнение переводов, параллельные ссылки">5</a></sup> Ha, ularning onasi fohishalik qilgan, Ularni tuqqan ayol sharmu hayoni yo‘qotgan. U dedi: ‘O‘ynashlarim oldiga ketdim. Nonu suvimni, junu zig‘ir matolarimni, Zaytun moyiyu sharobimni, Menga o‘shalar bergan.’</div>
  <div id="6"><sup><a href="https://www.kitobook.com/compare/book/28/02/6/" title="сравнение переводов, параллельные ссылки">6</a></sup> Shuning uchun yo‘lini tikanaklar bilan to‘saman, O‘tolmaydigan qilib devor quraman.</div>
  <div id="7"><sup><a href="https://www.kitobook.com/compare/book/28/02/7/" title="сравнение переводов, параллельные ссылки">7</a></sup> U o‘ynashlarining ketidan quvib yetolmaydi, Ularni izlab, topolmaydi. Keyin esa aytadi: ‘Birinchi erimning oldiga qaytib boray, Axir, o‘shandagi holim hozirgidan tuzukroq edi.’</div>
  <div id="8"><sup><a href="https://www.kitobook.com/compare/book/28/02/8/" title="сравнение переводов, параллельные ссылки">8</a></sup> Bug‘doyni, sharobu zaytunmoyini, Unga Men berganimni u bilmaydi. Baalga nazr qilgan kumushu oltinni Unga Men sovg‘a qilganimni anglamaydi.</div>
  <div id="9"><sup><a href="https://www.kitobook.com/compare/book/28/02/9/" title="сравнение переводов, параллельные ссылки">9</a></sup> Shuning uchun hosil paytida bug‘doyimni tortib olaman, Yig‘im–terim mavsumida sharobimni olib qo‘yaman. Badanini yopib turgan junu zig‘ir matolarimni qaytarib olaman.</div>
  <div id="10"><sup><a href="https://www.kitobook.com/compare/book/28/02/10/" title="сравнение переводов, параллельные ссылки">10</a></sup> Mana, endi uni yalang‘och qilaman, O‘ynashlarining oldiga chiqarib qo‘yaman, Qo‘limdan uni hech kim xalos qila olmaydi.</div>
  <div id="11"><sup><a href="https://www.kitobook.com/compare/book/28/02/11/" title="сравнение переводов, параллельные ссылки">11</a></sup> Men uning bazmlariga chek qo‘yaman. Yillik bayramlariyu yangi oy shodiyonalariga, Shabbatlari va barcha tayinlangan bayramlariga barham beraman.</div>
  <div id="12"><sup><a href="https://www.kitobook.com/compare/book/28/02/12/" title="сравнение переводов, параллельные ссылки">12</a></sup> ‘O‘ynashlarimning bergan to‘lovi’, deb o‘ylagan, Uzumzoru anjir bog‘larini buzib tashlayman, Hammasini to‘qayzor qilaman. Yovvoyi hayvonlar bog‘larini yo‘q qiladi.</div>
  <div id="13"><sup><a href="https://www.kitobook.com/compare/book/28/02/13/" title="сравнение переводов, параллельные ссылки">13</a></sup> U bayramlarda Baalga atab tutatqilar tutgani uchun, Uzugu taqinchoqlar bilan bezanib, O‘ynashlarining ketidan yurgani uchun, Meni esa tamom esidan chiqarib yuborgani uchun, Men uni jazolayman! — Egamizning kalomi shudir. —</div>
  <div id="14"><sup><a href="https://www.kitobook.com/compare/book/28/02/14/" title="сравнение переводов, параллельные ссылки">14</a></sup> Ko‘p o‘tmay Men uning ko‘nglini ovlayman, Uni sahroga olib borib, shirin so‘zlar aytaman.</div>
  <div id="15"><sup><a href="https://www.kitobook.com/compare/book/28/02/15/" title="сравнение переводов, параллельные ссылки">15</a></sup> O‘sha yerda uzumzorlarini qaytarib beraman, Kulfat soyligini umid eshigi qilaman. O‘sha yerda u Menga ergashadi, Yoshligida, Misrdan chiqqan chog‘ida ergashganday ortimdan yuradi.”</div>
  <div id="16"><sup><a href="https://www.kitobook.com/compare/book/28/02/16/" title="сравнение переводов, параллельные ссылки">16</a></sup> Egamiz shunday demoqda: “Ey Isroil xalqi, o‘sha kuni sen Meni ‘Erim’, deb chaqirasan, hech qachon ‘Baalim’ demaysan.</div>
  <div id="17"><sup><a href="https://www.kitobook.com/compare/book/28/02/17/" title="сравнение переводов, параллельные ссылки">17</a></sup> Baalning nomini qayta tilingga olmaydigan qilaman.</div>
  <div id="18"><sup><a href="https://www.kitobook.com/compare/book/28/02/18/" title="сравнение переводов, параллельные ссылки">18</a></sup> O‘sha kuni yovvoyi hayvonlar, osmondagi qushlar va yerda sudraluvchi maxluqlar bilan ahd tuzaman, ular senga zarar yetkazmaydi. Yurtdagi barcha qamonu qilichlarni, hamma jang qurollarini yo‘q qilaman. Sen tinch, bexatar yashaysan.</div>
  <div id="19"><sup><a href="https://www.kitobook.com/compare/book/28/02/19/" title="сравнение переводов, параллельные ссылки">19</a></sup> Men seni O‘zimga abadiy nikohlab olaman. Senga nisbatan adolatli va odil bo‘laman. Seni doim sevaman, mehr– shafqat ko‘rsataman.</div>
  <div id="20"><sup><a href="https://www.kitobook.com/compare/book/28/02/20/" title="сравнение переводов, параллельные ссылки">20</a></sup> Senga vafo qilaman, sen Meni Egang, deb bilasan.”</div>
  <div id="21"><sup><a href="https://www.kitobook.com/compare/book/28/02/21/" title="сравнение переводов, параллельные ссылки">21</a></sup> Egamiz demoqda: “O‘sha kuni Men xalqimning iltijolariga javob beraman, Men osmonga amr qilaman, Osmon yerga yomg‘ir yog‘diradi.</div>
  <div id="22"><sup><a href="https://www.kitobook.com/compare/book/28/02/22/" title="сравнение переводов, параллельные ссылки">22</a></sup> Yer bug‘doy, uzum, zaytun yetishtiradi, Ular esa hayot bag‘ishlaydi Yizrilga — ‘Xudo ekkan’ deb atalgan Mening xalqimga.</div>
  <div id="23"><sup><a href="https://www.kitobook.com/compare/book/28/02/23/" title="сравнение переводов, параллельные ссылки">23</a></sup> Ha, Men Yizrilni O‘zim uchun bu yurtga o‘tqazaman. ‘Rahmdan bebahra’ — Lo‘ruxamoga rahm qilaman, ‘Xalqim emas’ — Lo‘amini, ‘Mening xalqim’, deb atayman. U esa ‘Xudoyim’, deb chaqirar Meni.”</div>
</div>