<div itemprop="articleBody" class="text">
  <div id="1"><sup><a href="https://www.kitobook.com/compare/book/28/10/1/" title="сравнение переводов, параллельные ссылки">1</a></sup> Isroil gurkiragan, Hosildor tok kabidir. Ammo hosili ko‘paygani sari, U ko‘plab qurbongohlar qurdi. Yurti ravnaq topgani sari, Butsimon toshlariga zeb berdi.</div>
  <div id="2"><sup><a href="https://www.kitobook.com/compare/book/28/10/2/" title="сравнение переводов, параллельные ссылки">2</a></sup> Ichi qora bu xalq endi ta’zirini yeydi. Xudo qurbongohlarini vayron qiladi, Butsimon toshlarini sindirib tashlaydi.</div>
  <div id="3"><sup><a href="https://www.kitobook.com/compare/book/28/10/3/" title="сравнение переводов, параллельные ссылки">3</a></sup> Ko‘p o‘tmay ular aytishadi: “Biz Egamizdan qo‘rqmadik, Shuning uchun shohimizdan ayrilib qoldik. Ammo shohning qo‘lidan nima ham kelardi?!”</div>
  <div id="4"><sup><a href="https://www.kitobook.com/compare/book/28/10/4/" title="сравнение переводов, параллельные ссылки">4</a></sup> Ular bema’ni gaplar gapirmoqda, Soxta qasamlar ichib, ahdlar tuzishmoqda. Natijada egatlardagi zaharli o‘tday, Da’volar unib chiqmoqda.</div>
  <div id="5"><sup><a href="https://www.kitobook.com/compare/book/28/10/5/" title="сравнение переводов, параллельные ссылки">5</a></sup> Samariya ahli Bayt–Obundagi Oltin buzog‘idan xavotir oladi, Uning uchun ular aza tutishadi. Butidan xursand bo‘lgan ruhoniylar ham But surgun bo‘lganidan yig‘lashadi.</div>
  <div id="6"><sup><a href="https://www.kitobook.com/compare/book/28/10/6/" title="сравнение переводов, параллельные ссылки">6</a></sup> Butning o‘zi Ossuriyaga olib ketiladi, Buyuk shohga taqdim qilinadi. Efrayim sharmanda bo‘ladi, O‘z rejalari dastidan Isroil uyatga qoladi.</div>
  <div id="7"><sup><a href="https://www.kitobook.com/compare/book/28/10/7/" title="сравнение переводов, параллельные ссылки">7</a></sup> Samariya shohi suvga g‘arq bo‘lgan payrahaday Halok bo‘ladi.</div>
  <div id="8"><sup><a href="https://www.kitobook.com/compare/book/28/10/8/" title="сравнение переводов, параллельные ссылки">8</a></sup> Isroilning gunohiga sabab bo‘lgan Obundagi sajdagohlar yo‘q qilinadi. Qurbongohlarini yantog‘u tikan bosadi. Odamlar tog‘larga: “Bizni bosib qoling!” deya baqirishadi. Qirlarga: “Ustimizga qulang!” deb yolvorishadi.</div>
  <div id="9"><sup><a href="https://www.kitobook.com/compare/book/28/10/9/" title="сравнение переводов, параллельные ссылки">9</a></sup> Egamiz shunday demoqda: “Ey Isroil, sen Givoda gunoh qila boshlading, O‘sha yerda gunohdan chiqmay qoldi sening boshing. Givodagi jinoyatchilar jazosini olganday, Sen ham jazodan qochib–qutulolmaysan.</div>
  <div id="10"><sup><a href="https://www.kitobook.com/compare/book/28/10/10/" title="сравнение переводов, параллельные ссылки">10</a></sup> Men xohlagan paytimda jazoingni beraman. Senga qarshi xalqlarni birlashtiraman. Ikki barobar ko‘paygan jinoyatlaring uchun, Dushmanlar senga kishan soladi.</div>
  <div id="11"><sup><a href="https://www.kitobook.com/compare/book/28/10/11/" title="сравнение переводов, параллельные ссылки">11</a></sup> Efrayim o‘rgatilgan buzoqqa o‘xshardi, Yanchishni u xo‘p yaxshi ko‘rardi. Mana endi uning go‘zal bo‘yniga, Men bo‘yinturuq taqaman. Endi unga omoch torttiraman. Qani, Yahudo shudgor qilsin! Yoqub o‘zi uchun mola bossin!</div>
  <div id="12"><sup><a href="https://www.kitobook.com/compare/book/28/10/12/" title="сравнение переводов, параллельные ссылки">12</a></sup> Ey Isroil, o‘zingiz uchun solihlik urug‘ini eking, Cheksiz sevgini o‘rib oling. Haydalmagan yeringizga ishlov bering, Vaqt keldi! Menga intiling! Shunda Men oldingizga boraman, Yomg‘ir yog‘dirganday, sizga najot beraman.</div>
  <div id="13"><sup><a href="https://www.kitobook.com/compare/book/28/10/13/" title="сравнение переводов, параллельные ссылки">13</a></sup> Sen yovuzlikni ekding, Adolatsizlikni o‘rib olding, Yolg‘onning mevasidan yeding. Sen o‘z yo‘lingga tayanganing uchun, Son–sanoqsiz sipohlaringga ishonganing uchun,</div>
  <div id="14"><sup><a href="https://www.kitobook.com/compare/book/28/10/14/" title="сравнение переводов, параллельные ссылки">14</a></sup> Jangu jadallar seni chetlab o‘tmaydi. Shoh Shalman Bayt–Arbelni jangda vayron qilganday, Xotin, bola–chaqalarni toshga urib o‘ldirganday, Hamma shaharlaring vayron bo‘ladi.</div>
  <div id="15"><sup><a href="https://www.kitobook.com/compare/book/28/10/15/" title="сравнение переводов, параллельные ссылки">15</a></sup> Ey Baytil, sen qabihliklar qilganing uchun, Bu kunlar boshingga tushadi. Tong otgach, ey Isroil, shohing o‘ldiriladi.”</div>
</div>