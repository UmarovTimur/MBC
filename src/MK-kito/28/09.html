<div itemprop="articleBody" class="text">
  <div id="1"><sup><a href="https://www.kitobook.com/compare/book/28/09/1/" title="сравнение переводов, параллельные ссылки">1</a></sup> Ey Isroil, bas qil shodligingni! Boshqa xalqlarday nishonlading sen bayramingni! Sen Xudoga bevafolik qilding. Baalga fohishaday sajda etding, Olgan hosilingni Baaldan to‘lov deb bilding.</div>
  <div id="2"><sup><a href="https://www.kitobook.com/compare/book/28/09/2/" title="сравнение переводов, параллельные ссылки">2</a></sup> Endi xirmonu sharob meshlaring senga yetarlicha ozuqa bermas, Yangi sharobing chanqog‘ingni bosmas.</div>
  <div id="3"><sup><a href="https://www.kitobook.com/compare/book/28/09/3/" title="сравнение переводов, параллельные ссылки">3</a></sup> Sen Egamizning yurtida qolmaysan, Misrga qaytib ketasan. Ossuriyada xarom ovqat yeysan.</div>
  <div id="4"><sup><a href="https://www.kitobook.com/compare/book/28/09/4/" title="сравнение переводов, параллельные ссылки">4</a></sup> Egamizga sharob nazr qila olmaysan, Keltirgan qurbonliklaring Unga ma’qul bo‘lmaydi. Bunday qurbonliklar azadorning noniga o‘xshaydi, Undan yeganlarning hammasi bulg‘anadi. Zero, sening noning qorin uchun xolos, Bunday nonlar Egamizning uyiga kiritilmaydi, Egamizga ular nazr qilinmaydi.</div>
  <div id="5"><sup><a href="https://www.kitobook.com/compare/book/28/09/5/" title="сравнение переводов, параллельные ссылки">5</a></sup> Ey Isroil, endi sen tayinlangan bayramlarni o‘tkaza olmaysan! Egamizning muqaddas yig‘inlarini nishonlay olmaysan!</div>
  <div id="6"><sup><a href="https://www.kitobook.com/compare/book/28/09/6/" title="сравнение переводов, параллельные ссылки">6</a></sup> Sen ofatdan qochib qutulsang ham, Misr senga changalini soladi, Poytaxti Nuf senga qabr bo‘ladi. Kumush xazinalaring yantoqqa nasib bo‘ladi, Chodirlaringni tikanak o‘t bosadi.</div>
  <div id="7"><sup><a href="https://www.kitobook.com/compare/book/28/09/7/" title="сравнение переводов, параллельные ссылки">7</a></sup> Mana, hisob–kitob vaqti keldi! Jazo olish vaqti yetdi! Ey Isroil, tez orada sen bundan xabar topasan. Axir, ko‘plab gunohlaring sababli, Cheksiz adovatga to‘lgansan. Sen payg‘ambarlarni ahmoq hisoblaysan, Ruhdan ilhomlangan odamlarni telba, deb bilasan.</div>
  <div id="8"><sup><a href="https://www.kitobook.com/compare/book/28/09/8/" title="сравнение переводов, параллельные ссылки">8</a></sup> Ey Efrayim xalqi, Egam meni sizlarga posbon qildi. Ammo sizlar payg‘ambarlarni tuzoqqa tushirdingiz, Xudoyingizning uyini adovatga to‘ldirdingiz.</div>
  <div id="9"><sup><a href="https://www.kitobook.com/compare/book/28/09/9/" title="сравнение переводов, параллельные ссылки">9</a></sup> Givoda razillik qilgan ajdodlaringizga o‘xshab qoldingiz, Ularday yaramas ishlarga berilib ketdingiz. Ammo Xudo jinoyatingizni esga oladi, Gunohingizga yarasha jazoingizni beradi.</div>
  <div id="10"><sup><a href="https://www.kitobook.com/compare/book/28/09/10/" title="сравнение переводов, параллельные ссылки">10</a></sup> Egamiz shunday deydi: “Men Isroilni ilk bor topganimda, Sahroda uzum solgan tokni topganday bo‘ldim. Ha, ota–bobolarini birinchi ko‘rganimda, Anjirning chillaki mevalarini ko‘rganday bo‘ldim. Ammo ular Piyordagi Baalga kelganda, O‘zlarini o‘sha sharmanda butga bag‘ishladilar. Ko‘ngil qo‘ygan o‘sha butday jirkanch bo‘lib qoldilar.</div>
  <div id="11"><sup><a href="https://www.kitobook.com/compare/book/28/09/11/" title="сравнение переводов, параллельные ссылки">11</a></sup> Efrayimning shuhrati qushday uchib ketadi. Ularda na farzand tug‘iladi, Na ayollari homilador bo‘ladi, Na pushti kamaridan bola bino bo‘ladi!</div>
  <div id="12"><sup><a href="https://www.kitobook.com/compare/book/28/09/12/" title="сравнение переводов, параллельные ссылки">12</a></sup> Farzand o‘stirish nasib qilgan taqdirda ham, Birontasini qoldirmay yo‘q qilaman. Holiga voy, ularni tark etaman!</div>
  <div id="13"><sup><a href="https://www.kitobook.com/compare/book/28/09/13/" title="сравнение переводов, параллельные ссылки">13</a></sup> Men Efrayimni ko‘rganimda, U Tir shahriga o‘xshardi, Go‘zal yerda joylashgandi. Ammo endi Efrayim o‘z bolalarini Qotil oldiga olib chiqadi.”</div>
  <div id="14"><sup><a href="https://www.kitobook.com/compare/book/28/09/14/" title="сравнение переводов, параллельные ссылки">14</a></sup> Ey Egam, bu xalqingga Sendan nima tilay?! Ayollarini bepusht qilgin, Emiza olmaydigan qilgin.</div>
  <div id="15"><sup><a href="https://www.kitobook.com/compare/book/28/09/15/" title="сравнение переводов, параллельные ссылки">15</a></sup> Egamiz shunday deydi: “Ularning har bir qabihligi Gilgaldan boshlangan, O‘sha yerda nafratlana boshladim ulardan. Qabih qilmishlari uchun, Ularni uyimdan haydab chiqaraman. Endi ularni sevmayman. Ularning hamma beklari Menga qarshi bosh ko‘targan.</div>
  <div id="16"><sup><a href="https://www.kitobook.com/compare/book/28/09/16/" title="сравнение переводов, параллельные ссылки">16</a></sup> Efrayim quladi, Uning ildizlari quridi, Meva berishga u ojiz bo‘ldi. Farzand ko‘rgan taqdirda ham, Avaylagan zurriyotini o‘ldiraman.”</div>
  <div id="17"><sup><a href="https://www.kitobook.com/compare/book/28/09/17/" title="сравнение переводов, параллельные ссылки">17</a></sup> Isroil xalqini Xudoyim rad etadi, Ular Xudoga itoat qilmadi. Xalqlar orasida darbadar bo‘lishadi.</div>
</div>