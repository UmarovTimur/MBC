<div itemprop="articleBody" class="text">
  <div id="1"><sup><a href="https://www.kitobook.com/compare/book/28/14/1/" title="сравнение переводов, параллельные ссылки">1</a></sup> Samariya aholisi o‘z Xudosiga qarshi bosh ko‘tardi, Endi ular gunohining jazosini tortadi. Ular qilichdan halok bo‘ladi, Dushmanlar go‘daklarini yerga urib o‘ldiradi, Homilador ayollarning qorinlarini yoradi.</div>
  <div id="2"><sup><a href="https://www.kitobook.com/compare/book/28/14/2/" title="сравнение переводов, параллельные ссылки">2</a></sup> Ey Isroil, Egang Xudoga qaytgin! Axir, gunoh tufayli sen qulading.</div>
  <div id="3"><sup><a href="https://www.kitobook.com/compare/book/28/14/3/" title="сравнение переводов, параллельные ссылки">3</a></sup> Gapingni tayyorlab, Egamizga qayt. Sen Unga shunday deb ayt: “Gunohlarimizdan kechib yuborgin, Ibodatimizni qabul qilgin. Biz Senga madhiyamizni nazr qilamiz.</div>
  <div id="4"><sup><a href="https://www.kitobook.com/compare/book/28/14/4/" title="сравнение переводов, параллельные ссылки">4</a></sup> Ossuriya bizga najot bermaydi, Biz jangovar otlarga minmaymiz. Qo‘l bilan yasalgan butlarni Endi biz: ‘xudolarimiz’, deb atamaymiz. Ey Egamiz, biz — yetimlarga Faqat Sen rahm–shafqat qilasan.”</div>
  <div id="5"><sup><a href="https://www.kitobook.com/compare/book/28/14/5/" title="сравнение переводов, параллельные ссылки">5</a></sup> Egamiz shunday deydi: “Men xalqimga shifo berib, Ularni bevafolikdan qaytaraman, Ularga qayta ko‘ngil qo‘yaman, Men jahldan tushdim.</div>
  <div id="6"><sup><a href="https://www.kitobook.com/compare/book/28/14/6/" title="сравнение переводов, параллельные ссылки">6</a></sup> Men Isroil uchun shudringday bo‘laman, Shunda Isroil nilufarday ochiladi, Lubnon o‘rmoniday tomir otadi.</div>
  <div id="7"><sup><a href="https://www.kitobook.com/compare/book/28/14/7/" title="сравнение переводов, параллельные ссылки">7</a></sup> Ularning novdalari o‘sib chiqadi, Zaytun daraxtiday ko‘rkam bo‘ladi, Lubnon sadriday muattar hid taratadi.</div>
  <div id="8"><sup><a href="https://www.kitobook.com/compare/book/28/14/8/" title="сравнение переводов, параллельные ссылки">8</a></sup> Ularning soyasida xalqlar yashaydi. Isroil mo‘l bug‘doy yetishtiradi, Ular uzumzorday ko‘p hosil berishadi, Lubnon sharobiday mashhur bo‘lishadi.</div>
  <div id="9"><sup><a href="https://www.kitobook.com/compare/book/28/14/9/" title="сравнение переводов, параллельные ссылки">9</a></sup> Ey Efrayim, butlaring bilan Mening ishim yo‘q! Men ibodatlaringga javob beraman, Senga g‘amxo‘rlik qilaman. Men doim yashil sarv daraxti kabidirman, Olgan mo‘l hosilingning manbaidirman.”</div>
  <div id="10"><sup><a href="https://www.kitobook.com/compare/book/28/14/10/" title="сравнение переводов, параллельные ссылки">10</a></sup> Kim dono bo‘lsa, Bu yerda yozilgan so‘zlarni tushunadi, Kim fahm–farosatli bo‘lsa, Bularning hammasini anglab oladi. Egamizning yo‘llari to‘g‘ridir. Solihlar ulardan yuradi, Isyonchilar esa qoqilib tushadi.</div>
</div>