<div itemprop="articleBody" class="text">
  <div id="1"><sup><a href="https://www.kitobook.com/compare/book/28/05/1/" title="сравнение переводов, параллельные ссылки">1</a></sup> Egamiz shunday deydi: “Ey ruhoniylar, eshiting buni! Diqqat qilgin, Isroil xalqi! Quloq solgin, shoh xonadoni! Sizning ustingizdan hukm ketyapti. Sizlar Mispaxda odamlar uchun tuzoq bo‘ldingiz, Tovur tog‘ida yoyilgan to‘r bo‘ldingiz.</div>
  <div id="2"><sup><a href="https://www.kitobook.com/compare/book/28/05/2/" title="сравнение переводов, параллельные ссылки">2</a></sup> Qotillikka botgan isyonchi sizlar! Men hammangizning adabingizni beraman.</div>
  <div id="3"><sup><a href="https://www.kitobook.com/compare/book/28/05/3/" title="сравнение переводов, параллельные ссылки">3</a></sup> Ey Efrayim, juda yaxshi bilaman seni, Isroil, Mendan yashira olmassan o‘z qilmishingni. Sen, Efrayim, Xudoga bevafo bo‘lding, Ey Isroil, o‘zingni harom qilding.</div>
  <div id="4"><sup><a href="https://www.kitobook.com/compare/book/28/05/4/" title="сравнение переводов, параллельные ссылки">4</a></sup> Men Xudoyingman, Ammo qilmishlaring Menga qaytib kelishingga yo‘l qo‘ymas. Sen Meni — o‘z Egangni bilmaysan, Chunki qalbing shahvatga to‘lgan.”</div>
  <div id="5"><sup><a href="https://www.kitobook.com/compare/book/28/05/5/" title="сравнение переводов, параллельные ссылки">5</a></sup> Isroilning mag‘rurligi o‘ziga qarshi guvohlik beryapti, U jinoyatlari tufayli qulaydi. Yahudo ham u bilan birga yiqiladi.</div>
  <div id="6"><sup><a href="https://www.kitobook.com/compare/book/28/05/6/" title="сравнение переводов, параллельные ссылки">6</a></sup> Isroil Egamizning iltifotini izlaydi, Qo‘y–mollarini qurbonlik qiladi, Ammo Egamizni topa olmaydi, Chunki Egamiz uni tark etgan.</div>
  <div id="7"><sup><a href="https://www.kitobook.com/compare/book/28/05/7/" title="сравнение переводов, параллельные ссылки">7</a></sup> U Egamizga xiyonat qildi, Begonalardan orttirgan bolalar tug‘di. Ko‘p o‘tmay u mulki bilan birga xarob bo‘ladi.</div>
  <div id="8"><sup><a href="https://www.kitobook.com/compare/book/28/05/8/" title="сравнение переводов, параллельные ссылки">8</a></sup> Egamiz shunday deydi: “Burg‘u chaling Givoda! Karnay chaling Ramada! Bayt–Obunda bong uring! Ey Benyamin, ortingdan dushman kelyapti!</div>
  <div id="9"><sup><a href="https://www.kitobook.com/compare/book/28/05/9/" title="сравнение переводов, параллельные ссылки">9</a></sup> Jazo kuni Efrayim xarob bo‘ladi. Isroil qabilalariga e’lon qilgan bu so‘zlarim Albatta ro‘yobga chiqadi.</div>
  <div id="10"><sup><a href="https://www.kitobook.com/compare/book/28/05/10/" title="сравнение переводов, параллельные ссылки">10</a></sup> Yahudo shahzodalari chegarani buzgan firibgarlarga o‘xshaydi, Men ularning ustiga O‘z qahrimni jaladay yog‘diraman.</div>
  <div id="11"><sup><a href="https://www.kitobook.com/compare/book/28/05/11/" title="сравнение переводов, параллельные ссылки">11</a></sup> Axir, Efrayim butlarga ergashishni afzal ko‘rdi, Endi u ezilib, hukmga bardosh bera olmaydi.</div>
  <div id="12"><sup><a href="https://www.kitobook.com/compare/book/28/05/12/" title="сравнение переводов, параллельные ссылки">12</a></sup> Men Efrayimni kuyaday yemiraman, Yahudo xonadonini qurtday kemiraman.</div>
  <div id="13"><sup><a href="https://www.kitobook.com/compare/book/28/05/13/" title="сравнение переводов, параллельные ссылки">13</a></sup> Efrayim o‘z betobligini tushungach, Yahudo o‘z yaralarini ko‘rgach, Efrayim Ossuriyaga bordi, Buyuk shohni yordamga chaqirdi. Ammo shoh ularni davolay olmaydi, Yaralariga shifo bera olmaydi.</div>
  <div id="14"><sup><a href="https://www.kitobook.com/compare/book/28/05/14/" title="сравнение переводов, параллельные ссылки">14</a></sup> Men Efrayimga sherday hujum qilaman, Yahudo xonadoniga yosh arslonday tashlanaman. Ularni O‘zim tilka–pora qilaman, Sudrab, O‘zim bilan olib ketaman. Ularni hech kim xalos eta olmas.</div>
  <div id="15"><sup><a href="https://www.kitobook.com/compare/book/28/05/15/" title="сравнение переводов, параллельные ссылки">15</a></sup> Ular o‘z aybini bo‘yniga olguncha, Chin dildan Menga intilguncha, Men O‘z makonimga qaytib ketaman. Balki qayg‘uli damlarida ular Menga qaytishar.”</div>
</div>