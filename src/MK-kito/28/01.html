<div itemprop="articleBody" class="text">
  <div id="1"><sup><a href="https://www.kitobook.com/compare/book/28/01/1/" title="сравнение переводов, параллельные ссылки">1</a></sup> Yahudo yurtida shohlar Uzziyo, Yo‘tom, Oxoz va Hizqiyo hukmronlik qilgan davrlarda Isroil taxtida Yo‘sh o‘g‘li Yorubom o‘tirgan edi. O‘sha vaqt mobaynida Beri o‘g‘li Xo‘sheyaga Egamiz O‘z so‘zlarini ayon qildi.</div>
  <div id="2"><sup><a href="https://www.kitobook.com/compare/book/28/01/2/" title="сравнение переводов, параллельные ссылки">2</a></sup> Egamiz dastlab Xo‘sheya orqali gapirishni boshlaganda, unga shunday degan edi: “Borib fohisha ayolga uylan, u senga begona erkaklardan orttirgan farzandlar tug‘ib beradi. Zotan, Mening xalqim ham fohishaga o‘xshaydi. Ular Menga bevafolik qilib, begona xudolarga sajda qilishmoqda.” </div>
  <div id="3"><sup><a href="https://www.kitobook.com/compare/book/28/01/3/" title="сравнение переводов, параллельные ссылки">3</a></sup> Xo‘sheya Diblayim qizi Go‘meraga uylandi. Go‘mera homilador bo‘lib, Xo‘sheyaga o‘g‘il tug‘ib berdi.</div>
  <div id="4"><sup><a href="https://www.kitobook.com/compare/book/28/01/4/" title="сравнение переводов, параллельные ссылки">4</a></sup> Egamiz Xo‘sheyaga dedi: “O‘g‘lingning ismini Yizril qo‘y. Chunki ko‘p o‘tmay Men Yohu xonadonini Yizril vodiysida qon to‘kkani uchun jazolayman. Isroil shohligini yo‘q qilaman. </div>
  <div id="5"><sup><a href="https://www.kitobook.com/compare/book/28/01/5/" title="сравнение переводов, параллельные ссылки">5</a></sup> O‘sha kuni Men Yizril vodiysida Isroilning kamonu o‘qlarini sindiraman.”</div>
  <div id="6"><sup><a href="https://www.kitobook.com/compare/book/28/01/6/" title="сравнение переводов, параллельные ссылки">6</a></sup> Go‘mera yana homilador bo‘lib, qiz tug‘di. Egamiz Xo‘sheyaga dedi: “Qizingning ismini Lo‘ruxamo, ya’ni ‘Rahmdan bebahra’, deb qo‘y. Chunki bundan buyon Men Isroil xonadoniga rahm qilmayman, ularni kechirmayman. </div>
  <div id="7"><sup><a href="https://www.kitobook.com/compare/book/28/01/7/" title="сравнение переводов, параллельные ссылки">7</a></sup> Yahudo xonadoniga esa rahm qilaman. Men, Egasi Xudo, ularga najot beraman. Qilichu kamon, jang–jadal, otlaru chavandozlar bilan emas, O‘z qudratim bilan ularni qutqaraman.”</div>
  <div id="8"><sup><a href="https://www.kitobook.com/compare/book/28/01/8/" title="сравнение переводов, параллельные ссылки">8</a></sup> Go‘mera qizini ko‘krakdan chiqargach, yana homilador bo‘lib, o‘g‘il tug‘di. </div>
  <div id="9"><sup><a href="https://www.kitobook.com/compare/book/28/01/9/" title="сравнение переводов, параллельные ссылки">9</a></sup> Egamiz Xo‘sheyaga dedi: “O‘g‘lingning ismini Lo‘ami, ya’ni ‘Xalqim emas’, deb qo‘y. Chunki Isroil xalqi endi Mening xalqim emas, Men esa ularning Xudosi emasman.</div>
  <div id="10"><sup><a href="https://www.kitobook.com/compare/book/28/01/10/" title="сравнение переводов, параллельные ссылки">10</a></sup> Ammo shunday vaqtlar keladiki, Isroil xalqi dengizdagi qum kabi bo‘ladi, ularni na sanab, na o‘lchab bo‘ladi. Ularga: ‘Xalqim emas’, deb aytilgan bo‘lsa, kelajakda ular: ‘Barhayot Xudoning bolalari’, deb ataladi. </div>
  <div id="11"><sup><a href="https://www.kitobook.com/compare/book/28/01/11/" title="сравнение переводов, параллельные ссылки">11</a></sup> Yahudo va Isroil xalqlari qayta birlashadilar. Ular o‘zlariga bir yo‘lboshchi tanlaydilar. O‘z yurtida tup qo‘yib palak otadilar. Ha, Yizrilning kuni ulug‘ bir kun bo‘ladi.”</div>
</div>