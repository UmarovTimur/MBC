<div itemprop="articleBody" class="text">
  <div id="1"><sup><a href="https://www.kitobook.com/compare/book/06/04/1/" title="сравнение переводов, параллельные ссылки">1</a></sup> Butun xalq Iordandan o‘tib bo‘lgandan keyin, Egamiz Yoshuaga shunday dedi:</div>
  <div id="2"><sup><a href="https://www.kitobook.com/compare/book/06/04/2/" title="сравнение переводов, параллельные ссылки">2</a></sup> — Xalqning orasidan o‘n ikki kishini tanlagin, har bir qabiladan bittadan bo‘lsin.</div>
  <div id="3"><sup><a href="https://www.kitobook.com/compare/book/06/04/3/" title="сравнение переводов, параллельные ссылки">3</a></sup> Ularga: “Iordan daryosining o‘rtasidan, xuddi ruhoniylar oyog‘i turgan joyidan o‘n ikkita tosh olib, bugun kechqurun qarorgoh quradigan joyga olib borib qo‘yinglar, deb buyurgin.”</div>
  <div id="4"><sup><a href="https://www.kitobook.com/compare/book/06/04/4/" title="сравнение переводов, параллельные ссылки">4</a></sup> Yoshua Isroil xalqining har bir qabilasidan bir kishini tanladi. Keyin o‘sha o‘n ikki kishini chaqirib,</div>
  <div id="5"><sup><a href="https://www.kitobook.com/compare/book/06/04/5/" title="сравнение переводов, параллельные ссылки">5</a></sup> ularga shunday dedi: “Egangiz Xudoning ahd sandig‘i oldiga, Iordanning o‘rtasiga borib, u yerdan har biringiz Isroil qabilalarining har biri uchun bittadan tosh olinglar. Ularni yelkangizda ko‘tarib, qarorgohga olib boringlar.</div>
  <div id="6"><sup><a href="https://www.kitobook.com/compare/book/06/04/6/" title="сравнение переводов, параллельные ссылки">6</a></sup> Bu toshlar sizlarga esdalik bo‘lib qoladi. Vaqti kelib, farzandlaringiz sizlardan, bu toshlar nimani bildiradi, deb so‘raganda,</div>
  <div id="7"><sup><a href="https://www.kitobook.com/compare/book/06/04/7/" title="сравнение переводов, параллельные ссылки">7</a></sup> ularga Egamizning ahd sandig‘i Iordan daryosidan o‘tayotganda, daryoning suvlari to‘xtab qolganini aytib berasizlar. Bu toshlar sizlarga umrbod yodgorlik bo‘lib qoladi.”</div>
  <div id="8"><sup><a href="https://www.kitobook.com/compare/book/06/04/8/" title="сравнение переводов, параллельные ссылки">8</a></sup> Isroil xalqidan tanlangan kishilar Yoshua ularga buyurganday qilishdi. Egamiz Yoshuaga aytganday, ular Iordanning o‘rtasidan har bir Isroil qabilasi uchun bittadan tosh, jami o‘n ikkita tosh olib, o‘zlari bilan o‘sha kuni qarorgoh qurilgan joyga olib borib qo‘yishdi.</div>
  <div id="9"><sup><a href="https://www.kitobook.com/compare/book/06/04/9/" title="сравнение переводов, параллельные ссылки">9</a></sup> Iordanning o‘rtasiga, ahd sandig‘ini ko‘targan ruhoniylar turgan joyga Yoshua bir yodgorlik qurdirdi. Bu yodgorlik ham o‘n ikkita toshdan qurildi. O‘sha toshlar bugungacha o‘sha yerdadir.</div>
  <div id="10"><sup><a href="https://www.kitobook.com/compare/book/06/04/10/" title="сравнение переводов, параллельные ссылки">10</a></sup> Egamiz Yoshuaga, xalqqa aytgin, deb amr qilganlarining hammasi sodir bo‘lmaguncha sandiqni ko‘targan ruhoniylar Iordanning o‘rtasida turdilar. Yoshuaga Muso mana shu yo‘l–yo‘riqlarni ko‘rsatgan edi. Xalq tez–tez daryodan o‘tdi.</div>
  <div id="11"><sup><a href="https://www.kitobook.com/compare/book/06/04/11/" title="сравнение переводов, параллельные ссылки">11</a></sup> Hamma daryodan o‘tib bo‘lgandan keyin, butun xalq qarab turar ekan, Egamizning ahd sandig‘i va ruhoniylar daryodan o‘tdi.</div>
  <div id="12"><sup><a href="https://www.kitobook.com/compare/book/06/04/12/" title="сравнение переводов, параллельные ссылки">12</a></sup> Muso buyurganday, Ruben, Gad qabilalari va Manashe qabilasi yarmining erkaklari ham qurollanib, daryodan o‘tgan edilar. Ular Isroil xalqining oldingi saflarida edilar.</div>
  <div id="13"><sup><a href="https://www.kitobook.com/compare/book/06/04/13/" title="сравнение переводов, параллельные ссылки">13</a></sup> Jangga tayyor o‘sha qirq mingga yaqin kishi Egamiz huzurida Yerixo yonidagi tekislikka o‘tdi.</div>
  <div id="14"><sup><a href="https://www.kitobook.com/compare/book/06/04/14/" title="сравнение переводов, параллельные ссылки">14</a></sup> Egamiz o‘sha kuni qilgan ishlari bilan Isroil xalqining ko‘zi oldida Yoshuaning nomini yuksaltirdi. Ular butun umri davomida Musoni qanday hurmat qilgan bo‘lsalar, Yoshuani ham shunday hurmat qildilar.</div>
  <div id="15"><sup><a href="https://www.kitobook.com/compare/book/06/04/15/" title="сравнение переводов, параллельные ссылки">15</a></sup> O‘shanda Egamiz Yoshuaga shunday degan edi:</div>
  <div id="16"><sup><a href="https://www.kitobook.com/compare/book/06/04/16/" title="сравнение переводов, параллельные ссылки">16</a></sup> “Ahd sandig‘ini ko‘targan ruhoniylarga, Iordandan chiqinglar, deb buyurgin.”</div>
  <div id="17"><sup><a href="https://www.kitobook.com/compare/book/06/04/17/" title="сравнение переводов, параллельные ссылки">17</a></sup> Shunda Yoshua ruhoniylarga: “Iordandan chiqinglar”, — deb buyurgan edi.</div>
  <div id="18"><sup><a href="https://www.kitobook.com/compare/book/06/04/18/" title="сравнение переводов, параллельные ссылки">18</a></sup> Egamizning ahd sandig‘ini ko‘targan ruhoniylar Iordanning o‘rtasidan chiqishdi. Ularning oyoqlari quruq yerga tegishi bilan Iordanning suvi yana oldingiday qirg‘oqlaridan toshib oqa boshladi.</div>
  <div id="19"><sup><a href="https://www.kitobook.com/compare/book/06/04/19/" title="сравнение переводов, параллельные ссылки">19</a></sup> Xalq birinchi oyning o‘ninchi kunida Iordandan o‘tdi. Ular Yerixo shahrining sharqidagi Gilgal degan joyda qarorgoh qurishdi.</div>
  <div id="20"><sup><a href="https://www.kitobook.com/compare/book/06/04/20/" title="сравнение переводов, параллельные ссылки">20</a></sup> Ular Iordandan olgan o‘n ikkita toshni Yoshua Gilgalda o‘rnatib,</div>
  <div id="21"><sup><a href="https://www.kitobook.com/compare/book/06/04/21/" title="сравнение переводов, параллельные ссылки">21</a></sup> Isroil xalqiga shunday dedi: — Vaqti kelib, farzandlaringiz sizlardan: “Bu toshlar nimani bildiradi?” deb so‘rasa,</div>
  <div id="22"><sup><a href="https://www.kitobook.com/compare/book/06/04/22/" title="сравнение переводов, параллельные ссылки">22</a></sup> sizlar shunday javob berasizlar: “Isroil xalqi mana shu yerda quruq yerdan yurib Iordandan o‘tdi.</div>
  <div id="23"><sup><a href="https://www.kitobook.com/compare/book/06/04/23/" title="сравнение переводов, параллельные ссылки">23</a></sup> Egamiz Xudo biz o‘tishimiz uchun Qizil dengizni quritganday, bu yerda ham biz o‘tib bo‘lmagunimizcha Iordanning suvlarini quritgan edi.</div>
  <div id="24"><sup><a href="https://www.kitobook.com/compare/book/06/04/24/" title="сравнение переводов, параллельные ссылки">24</a></sup> Yer yuzidagi barcha xalqlar Egamizning qudratli ekanini bilishi hamda sizlar Xudoyingiz — Egamizdan bir umr qo‘rqishingiz uchun shunday qilgan edi.”</div>
</div>