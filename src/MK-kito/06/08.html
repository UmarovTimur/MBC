<div itemprop="articleBody" class="text">
  <div id="1"><sup><a href="https://www.kitobook.com/compare/book/06/08/1/" title="сравнение переводов, параллельные ссылки">1</a></sup> Egamiz Yoshuaga aytdi: “Qo‘rqma, vahimaga tushma, barcha jangga yaroqli erkaklarni boshlab, Ay shahriga borgin. Mana, Ay shohini uning xalqi, shahri va yeri bilan birga senga berganman.</div>
  <div id="2"><sup><a href="https://www.kitobook.com/compare/book/06/08/2/" title="сравнение переводов, параллельные ссылки">2</a></sup> Yerixo va uning shohini nima qilgan bo‘lsangiz, Ay va uning shohini ham xuddi shunday qilasizlar. Faqat shahardagi mol–mulklarni va mol–qo‘ylarni o‘zingizga o‘lja qilib olsangiz bo‘ladi. Shaharning orqasida pistirma qo‘yinglar.”</div>
  <div id="3"><sup><a href="https://www.kitobook.com/compare/book/06/08/3/" title="сравнение переводов, параллельные ссылки">3</a></sup> Yoshua va hamma jangga yaroqli erkaklar Ayga hujum qilishga tayyorlanishdi. Yoshua o‘z lashkari orasidan o‘ttiz ming jangchini tanlab oldi. Tunda jo‘natayotib,</div>
  <div id="4"><sup><a href="https://www.kitobook.com/compare/book/06/08/4/" title="сравнение переводов, параллельные ссылки">4</a></sup> ularga shunday buyruq berdi: — Borib, shaharning orqasida pistirma quring, shahardan uzoqqa bormang, hammangiz sergak bo‘lib turing.</div>
  <div id="5"><sup><a href="https://www.kitobook.com/compare/book/06/08/5/" title="сравнение переводов, параллельные ссылки">5</a></sup> Men odamlarim bilan shaharga yaqinlashaman. Ular bizga qarshi chiqqanda, oldingiday biz ulardan qochamiz.</div>
  <div id="6"><sup><a href="https://www.kitobook.com/compare/book/06/08/6/" title="сравнение переводов, параллельные ссылки">6</a></sup> Bizni quvib, dushmanlar shahardan ancha uzoqlashib ketadi. Ular o‘zlaricha: “Dushmanlarimiz yana oldingiday bizdan qochyapti”, deb o‘ylashadi. Biz qochayotganimizda esa</div>
  <div id="7"><sup><a href="https://www.kitobook.com/compare/book/06/08/7/" title="сравнение переводов, параллельные ссылки">7</a></sup> sizlar pistirmadan chiqib, shaharni olasizlar. Egangiz Xudo uni sizlarning qo‘lingizga beradi.</div>
  <div id="8"><sup><a href="https://www.kitobook.com/compare/book/06/08/8/" title="сравнение переводов, параллельные ссылки">8</a></sup> Shaharni olganingizdan keyin Egamiz buyurganday, uni yondirasizlar. Mana shu buyruqlarni ijro eting.</div>
  <div id="9"><sup><a href="https://www.kitobook.com/compare/book/06/08/9/" title="сравнение переводов, параллельные ссылки">9</a></sup> Shu so‘zlar bilan Yoshua ularni jo‘natib yubordi. Ular Ayning g‘arbida — Ay va Baytil oralig‘ida pistirma qo‘yib, o‘sha yerda kutib yotdilar. O‘sha tunni Yoshua qarorgohda o‘tkazdi.</div>
  <div id="10"><sup><a href="https://www.kitobook.com/compare/book/06/08/10/" title="сравнение переводов, параллельные ссылки">10</a></sup> Ertasi kuni, tong payti Yoshua jangchilarini bir joyga yig‘ib, qabilalarning boshliqlari bilan birga ularni Ayga boshlab bordi.</div>
  <div id="11"><sup><a href="https://www.kitobook.com/compare/book/06/08/11/" title="сравнение переводов, параллельные ссылки">11</a></sup> Barcha jangga yaroqli kishilar u bilan ketdi. Ular shaharga yaqinlashib, Ayning shimolida qarorgoh qurishdi. Ay va ularning orasida jarlik bor edi.</div>
  <div id="12"><sup><a href="https://www.kitobook.com/compare/book/06/08/12/" title="сравнение переводов, параллельные ссылки">12</a></sup> Yoshua besh mingga yaqin odamni Ayning g‘arbidagi, Ay va Baytil shaharlarining oralig‘ida pistirma qo‘yishga yubordi.</div>
  <div id="13"><sup><a href="https://www.kitobook.com/compare/book/06/08/13/" title="сравнение переводов, параллельные ссылки">13</a></sup> Shunday qilib, jangchilar jangovar holatga keltirildi. Ularning asosiy qismi shaharning shimolida, qorovullar bo‘linmasi esa shaharning g‘arbida edi. Yoshua esa o‘sha tunni jarlikda o‘tkazdi.</div>
  <div id="14"><sup><a href="https://www.kitobook.com/compare/book/06/08/14/" title="сравнение переводов, параллельные ссылки">14</a></sup> Buni ko‘rgan Ay shohi ertasi kuni tongda shoshilib, butun lashkari bilan Iordan vodiysi ro‘parasidagi bir joyga Isroil xalqi bilan jang qilishga bordi. Ammo u shaharning orqasida o‘ziga qarshi pistirma qo‘yilganini bilmas edi.</div>
  <div id="15"><sup><a href="https://www.kitobook.com/compare/book/06/08/15/" title="сравнение переводов, параллельные ссылки">15</a></sup> Yoshua va butun Isroil lashkari o‘zlarini yengilayotganday ko‘rsatib, sahro tarafga qochishdi.</div>
  <div id="16"><sup><a href="https://www.kitobook.com/compare/book/06/08/16/" title="сравнение переводов, параллельные ссылки">16</a></sup> Yoshua va Isroil qo‘shinini quvish uchun Ay shahridagi barcha erkaklar chaqirildi. Ular Yoshua va Isroil lashkarini quvib, shahardan ancha uzoqlashib ketishdi.</div>
  <div id="17"><sup><a href="https://www.kitobook.com/compare/book/06/08/17/" title="сравнение переводов, параллельные ссылки">17</a></sup> Ay va Baytilda Isroil lashkarini quvish uchun chiqmagan birorta ham erkak qolmadi. Shaharni qo‘riqlashga hech kimni qoldirmay, Isroil lashkarini ta’qib qildilar.</div>
  <div id="18"><sup><a href="https://www.kitobook.com/compare/book/06/08/18/" title="сравнение переводов, параллельные ссылки">18</a></sup> Egamiz Yoshuaga shunday dedi: “Qo‘lingdagi nayzani Ay tomonga uzat, o‘sha shaharni sening qo‘lingga beraman.” Yoshua qo‘lidagi nayzasini shahar tomonga uzatdi.</div>
  <div id="19"><sup><a href="https://www.kitobook.com/compare/book/06/08/19/" title="сравнение переводов, параллельные ссылки">19</a></sup> U qo‘lini uzatishi bilanoq pistirmada yashirinib o‘tirgan jangchilar tezda turib oldinga yugurdilar. Ular shaharga kirishdi. Shaharni qo‘lga olib, darrov unga o‘t qo‘yishdi.</div>
  <div id="20"><sup><a href="https://www.kitobook.com/compare/book/06/08/20/" title="сравнение переводов, параллельные ссылки">20</a></sup> Ay lashkari orqaga qarasa, yonayotgan shaharning tutuni ko‘kka ko‘tarilyapti. Ular na u yoqqa, na bu yoqqa qocha olardilar, chunki sahroga qochgan Isroil lashkari endi orqaga burilib, ularga qarshi chiqqan edi.</div>
  <div id="21"><sup><a href="https://www.kitobook.com/compare/book/06/08/21/" title="сравнение переводов, параллельные ссылки">21</a></sup> Yoshua va butun Isroil lashkari shahardan tutun chiqayotganini ko‘rib, pistirmadagilar shaharni olganini bilishdi. Shunda ular orqaga burilib, Ay shahrining odamlariga hujum qildilar.</div>
  <div id="22"><sup><a href="https://www.kitobook.com/compare/book/06/08/22/" title="сравнение переводов, параллельные ссылки">22</a></sup> Isroil lashkarining shahardagilari ham Ay odamlariga qarshi chiqishdi. Shunday qilib, Isroil lashkari ularni u tomondan ham, bu tomondan ham qurshab olishgan edi. Isroil lashkari ularning hammasini qirib tashladi. Hech kim tirik qolmadi, birortasi ham qochib keta olmadi.</div>
  <div id="23"><sup><a href="https://www.kitobook.com/compare/book/06/08/23/" title="сравнение переводов, параллельные ссылки">23</a></sup> Ammo Ay shohini tirikligicha ushlab, Yoshuaning huzuriga olib kelishdi.</div>
  <div id="24"><sup><a href="https://www.kitobook.com/compare/book/06/08/24/" title="сравнение переводов, параллельные ссылки">24</a></sup> Isroil lashkari shahar tashqarisida — sahroda butun Ay qo‘shinini qirib tashlashdi. Ularning hammasi halok bo‘lgandan keyin Isroil lashkari Ayga borib, u yerda qolganlarning hammasini yo‘q qildi.</div>
  <div id="25"><sup><a href="https://www.kitobook.com/compare/book/06/08/25/" title="сравнение переводов, параллельные ссылки">25</a></sup> O‘sha kuni butun Ay aholisi, hammasi bo‘lib o‘n ikki mingta erkak va ayol halok bo‘ldi.</div>
  <div id="26"><sup><a href="https://www.kitobook.com/compare/book/06/08/26/" title="сравнение переводов, параллельные ссылки">26</a></sup> Ayda yashovchilarning hammasi yo‘q qilinmaguncha, Yoshua nayza ushlagan qo‘lini tushirmadi.</div>
  <div id="27"><sup><a href="https://www.kitobook.com/compare/book/06/08/27/" title="сравнение переводов, параллельные ссылки">27</a></sup> Egamiz Yoshuaga buyurganday, Isroil lashkari faqatgina mol–qo‘y va shahar aholisining mol–mulkini o‘zlariga o‘lja qilib oldi.</div>
  <div id="28"><sup><a href="https://www.kitobook.com/compare/book/06/08/28/" title="сравнение переводов, параллельные ссылки">28</a></sup> Yoshua Ay shahrini yondirib yubordi. O‘sha shahar bugungi kungacha vayron bo‘lib yotibdi.</div>
  <div id="29"><sup><a href="https://www.kitobook.com/compare/book/06/08/29/" title="сравнение переводов, параллельные ссылки">29</a></sup> Ay shohini esa qatl ettirib, jasadini tik o‘rnatilgan xodaning uchiga qoqtirdi. Uning jasadi kechgacha o‘sha yerda osilib turdi. Quyosh botgandan keyin, Isroil jangchilari Yoshuaning buyrug‘iga ko‘ra, jasadni xodadan tushirib, shahar darvozasining ostonasiga tashladilar. Uning ustiga katta tosh uyumi to‘pladilar. Shu tosh uyumi bugungacha o‘sha yerdadir.</div>
  <div id="30"><sup><a href="https://www.kitobook.com/compare/book/06/08/30/" title="сравнение переводов, параллельные ссылки">30</a></sup> Keyin Yoshua Isroil xalqining Xudosi — Egamizga Ebal tog‘ida qurbongoh qurdi.</div>
  <div id="31"><sup><a href="https://www.kitobook.com/compare/book/06/08/31/" title="сравнение переводов, параллельные ссылки">31</a></sup> Egamizning quli Muso ularga Tavrot kitobida[56] buyurganday, hech qanday temir asbob ishlatmasdan, yo‘nilmagan toshlardan qurbongoh qurdi. Ular o‘sha qurbongohda Egamizga kuydiriladigan qurbonlik va tinchlik qurbonliklari keltirdilar.</div>
  <div id="32"><sup><a href="https://www.kitobook.com/compare/book/06/08/32/" title="сравнение переводов, параллельные ссылки">32</a></sup> O‘sha yerda — Isroil xalqining ko‘z oldida Yoshua toshlarga Muso yozgan qonunlarning nusxasini yozdi.</div>
  <div id="33"><sup><a href="https://www.kitobook.com/compare/book/06/08/33/" title="сравнение переводов, параллельные ссылки">33</a></sup> Qabila oqsoqollari, qabila nazoratchilariyu hakamlari qatorida butun Isroil xalqi va ularning orasida yashayotgan qondosh bo‘lmaganlar ham Egamiz ahd sandig‘ining qarshisida — uni ko‘tarib turgan leviruhoniylarining oldida turishdi. Xalqning yarmisi Garizim tog‘i etagida, yarmisi Ebal tog‘i etagida turardi. Egamizning quli Muso, Isroil xalqini duo qilish vaqti kelganda shunday qilinglar, deb buyurgan edi.</div>
  <div id="34"><sup><a href="https://www.kitobook.com/compare/book/06/08/34/" title="сравнение переводов, параллельные ссылки">34</a></sup> Keyin Yoshua Tavrot kitobida yozilganday, qonunlarning har bir so‘zini, baraka va la’natlarga oid parchalarni o‘qidi.</div>
  <div id="35"><sup><a href="https://www.kitobook.com/compare/book/06/08/35/" title="сравнение переводов, параллельные ссылки">35</a></sup> Butun Isroil jamoasi oldida, ayollaru bolalar, Isroil xalqi orasida yashayotgan, ularga qondosh bo‘lmaganlar oldida, Muso ularga buyurgan qonunlarni Yoshua bitta qoldirmay o‘qidi.</div>
</div>