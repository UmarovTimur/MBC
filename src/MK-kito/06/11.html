<div itemprop="articleBody" class="text">
  <div id="1"><sup><a href="https://www.kitobook.com/compare/book/06/11/1/" title="сравнение переводов, параллельные ссылки">1</a></sup> Xazor shahrining shohi Yobin Yoshuaning g‘alabalari haqida eshitdi. U quyidagi shohlarga shoshilinch xabar yubordi: Madon shohi Yo‘vovga, Shimron shohiga, Axshof shohiga,</div>
  <div id="2"><sup><a href="https://www.kitobook.com/compare/book/06/11/2/" title="сравнение переводов, параллельные ссылки">2</a></sup> shimoldagi qirlarning shohlariga, Jalila ko‘lining janubidagi Iordan vodiysining shohlariga, g‘arbdagi qir etaklari va Nafo‘t–Do‘r shohlariga,</div>
  <div id="3"><sup><a href="https://www.kitobook.com/compare/book/06/11/3/" title="сравнение переводов, параллельные ссылки">3</a></sup> sharq va g‘arbdagi Kan’on xalqlarining shohlariga, Amor, Xet, Pariz xalqlarining shohlariga, qirlardagi Yobus shohlariga, Mispax yeridagi, Xermon tog‘ining etagida yashaydigan Xiv xalqiga.</div>
  <div id="4"><sup><a href="https://www.kitobook.com/compare/book/06/11/4/" title="сравнение переводов, параллельные ссылки">4</a></sup> Ular butun lashkarlari, juda ko‘p otlariyu jang aravalarini to‘plab, Isroil xalqiga qarshi jang qilish uchun yig‘ilishdi. Ularning jangchilari dengiz qirg‘og‘idagi qumday son– sanoqsiz edi.</div>
  <div id="5"><sup><a href="https://www.kitobook.com/compare/book/06/11/5/" title="сравнение переводов, параллельные ссылки">5</a></sup> Isroil xalqi bilan jang qilishga mana shu shohlarning hammasi lashkarlarini birlashtirishdi. Ular Mirom suvlari oldida qarorgoh qurdilar.</div>
  <div id="6"><sup><a href="https://www.kitobook.com/compare/book/06/11/6/" title="сравнение переводов, параллельные ссылки">6</a></sup> Egamiz Yoshuaga shunday dedi: “Ulardan qo‘rqmagin, Men O‘zim ularni sizlarning qo‘lingizga beraman, ertaga shu paytda ularning hammasi o‘lgan bo‘ladi. Ularning otlarini mayib qilib, jang aravalarini yondirasizlar.”</div>
  <div id="7"><sup><a href="https://www.kitobook.com/compare/book/06/11/7/" title="сравнение переводов, параллельные ссылки">7</a></sup> Yoshua o‘zining butun lashkari bilan Miromga borib, dushman qo‘shinlari ustiga to‘satdan hujum qildi.</div>
  <div id="8"><sup><a href="https://www.kitobook.com/compare/book/06/11/8/" title="сравнение переводов, параллельные ссылки">8</a></sup> Egamiz Isroil lashkariga dushmanlari ustidan g‘alaba berdi. Isroil lashkarlari dushmanlarini shimol tomonda Buyuk Sidon va Misrafo‘t– Mayimgacha, sharq tomonda esa Mispax vodiysigacha quvib borib, ularning hammasini halok qildi. Dushmanlarning birortasi ham tirik qolmadi.</div>
  <div id="9"><sup><a href="https://www.kitobook.com/compare/book/06/11/9/" title="сравнение переводов, параллельные ссылки">9</a></sup> Yoshua ular bilan Egamiz buyurganday qildi, ularning otlarini mayib qilib, jang aravalarini yondirib tashladi.</div>
  <div id="10"><sup><a href="https://www.kitobook.com/compare/book/06/11/10/" title="сравнение переводов, параллельные ссылки">10</a></sup> O‘shandan keyin Yoshua o‘z lashkari bilan orqaga qaytib, Xazor shahriga bordi. Uni qo‘lga kiritib, shohini halok qildi. U paytda Xazor o‘sha shohliklar orasida eng qudratlisi edi.</div>
  <div id="11"><sup><a href="https://www.kitobook.com/compare/book/06/11/11/" title="сравнение переводов, параллельные ссылки">11</a></sup> Isroil lashkari shahar aholisining hammasini butunlay yo‘q qildi. U yerda birorta ham tirik jon qolmadi. Shaharni esa yondirib tashlashdi.</div>
  <div id="12"><sup><a href="https://www.kitobook.com/compare/book/06/11/12/" title="сравнение переводов, параллельные ссылки">12</a></sup> Yoshua bilan Isroil lashkari o‘sha shaharlarning hammasini bosib olib, ularning shohlariyu barcha aholisini qilichdan o‘tkazdi. Egamizning quli Muso buyurganday, ularni butunlay vayron qildi.</div>
  <div id="13"><sup><a href="https://www.kitobook.com/compare/book/06/11/13/" title="сравнение переводов, параллельные ссылки">13</a></sup> Isroil lashkari tepaliklarda qurilgan shaharlardan faqatgina Xazor shahrini yondirib tashladi.</div>
  <div id="14"><sup><a href="https://www.kitobook.com/compare/book/06/11/14/" title="сравнение переводов, параллельные ссылки">14</a></sup> Isroil lashkari shaharlardagi mol–mulklarni va barcha chorvani o‘zlariga o‘lja qilib oldilar. Ammo shaharlarning barcha aholisini qilichdan o‘tkazdilar. U yerda birorta ham tirik jon qolmadi.</div>
  <div id="15"><sup><a href="https://www.kitobook.com/compare/book/06/11/15/" title="сравнение переводов, параллельные ссылки">15</a></sup> Egamiz o‘z quli Musoga bergan amrlarni Muso Yoshuaga yetkazgan edi. Yoshua Muso aytganday qilib, barcha amrlarni bitta qoldirmay bajardi.</div>
  <div id="16"><sup><a href="https://www.kitobook.com/compare/book/06/11/16/" title="сравнение переводов, параллельные ссылки">16</a></sup> Shunday qilib, Yoshua butun yurtni: janubiy qirlaru o‘sha qirlarning etaklarini, butun Nagav cho‘lini, butun Go‘shen yerini, Iordan vodiysini, shimoliy qirlar va o‘sha qirlarning etaklarini bosib oldi.</div>
  <div id="17"><sup><a href="https://www.kitobook.com/compare/book/06/11/17/" title="сравнение переводов, параллельные ссылки">17</a></sup> Isroil xalqi bosib olgan yerning janubiy chegarasi Seir yurti yonidagi Xalak tog‘i edi, shimoldagi chegarasi esa Xermon tog‘ining etagida joylashgan Lubnon vodiysidagi Baal–Gad shahri edi. Yoshua o‘sha yerlarning shohlarini mag‘lub qilib, hammasini halok qildi.</div>
  <div id="18"><sup><a href="https://www.kitobook.com/compare/book/06/11/18/" title="сравнение переводов, параллельные ссылки">18</a></sup> Bu shohlarni mag‘lub qilguncha, Yoshua uzoq vaqt ular bilan urush qilgan edi.</div>
  <div id="19"><sup><a href="https://www.kitobook.com/compare/book/06/11/19/" title="сравнение переводов, параллельные ссылки">19</a></sup> Givondagi Xiv xalqidan tashqari hech bir shahar aholisi Isroil xalqi bilan sulh tuzmagan edi. Ularning hammasi jangda mag‘lub bo‘lishdi.</div>
  <div id="20"><sup><a href="https://www.kitobook.com/compare/book/06/11/20/" title="сравнение переводов, параллельные ссылки">20</a></sup> Egamiz o‘sha xalqlarni o‘jaru takabbur qilib qo‘ygani uchun, ular Isroil xalqiga qarshi jangga chiqaverdi. Egamiz Musoga buyurganday, Isroil lashkari ularni butunlay yo‘q qilib, shafqatsiz o‘ldirishlari uchun shunday qilgan edi.</div>
  <div id="21"><sup><a href="https://www.kitobook.com/compare/book/06/11/21/" title="сравнение переводов, параллельные ссылки">21</a></sup> O‘sha paytda Yoshua qirlarda yashagan Inoq avlodini yo‘q qilib tashlagan edi. Ular Xevron, Davir, Onov shaharlarida, butun janubiy va shimoliy qirlarda yashardilar. Yoshua ularni o‘ldirib, shaharlarini vayron qildi.</div>
  <div id="22"><sup><a href="https://www.kitobook.com/compare/book/06/11/22/" title="сравнение переводов, параллельные ссылки">22</a></sup> Isroil xalqining yurtida Inoq avlodidan hech kim qolmadi, faqatgina G‘azo, Gat va Ashdod shaharlarida bir nechtasi qoldi.</div>
  <div id="23"><sup><a href="https://www.kitobook.com/compare/book/06/11/23/" title="сравнение переводов, параллельные ссылки">23</a></sup> Shunday qilib, Musoga Egamiz aytganday, Yoshua butun yurtni qo‘lga kiritdi. Yoshua bu yerlarni Isroil xalqining qabilalariga mulk qilib berdi. Endi yurtda tinchlik barqaror bo‘ldi.</div>
</div>