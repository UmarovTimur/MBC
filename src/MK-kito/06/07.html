<div itemprop="articleBody" class="text">
  <div id="1"><sup><a href="https://www.kitobook.com/compare/book/06/07/1/" title="сравнение переводов, параллельные ссылки">1</a></sup> Ammo Isroil xalqi bag‘ishlangan narsalar haqida Egamiz bergan amrni buzdi. Oxun ismli bir kishi bag‘ishlangan narsalarning bir nechtasini olgan ekan. Oxun Yahudo qabilasidan bo‘lib, Zerax urug‘idan bo‘lgan Zimrining nevarasi, Karmining o‘g‘li edi. Egamiz Isroil xalqidan qattiq g‘azablandi.</div>
  <div id="2"><sup><a href="https://www.kitobook.com/compare/book/06/07/2/" title="сравнение переводов, параллельные ссылки">2</a></sup> Shu orada Yoshua bir necha kishini tanlab, ularga: “Borib, Ay shahrini tekshirib kelinglar”, — dedi. Ay shahri Baytilning sharqida, Bayt–Obun yaqinida joylashgan edi. Ular borib, tekshirdilar.</div>
  <div id="3"><sup><a href="https://www.kitobook.com/compare/book/06/07/3/" title="сравнение переводов, параллельные ссылки">3</a></sup> Qaytib kelib, Yoshuaga: “Hammamiz borishimiz shart emas, ikki — uch mingta odam chiqib hujum qilsa, bas. Ay aholisining soni kam, shuning uchun butun xalq u yerga borib ovora bo‘lmasin”, — dedilar.</div>
  <div id="4"><sup><a href="https://www.kitobook.com/compare/book/06/07/4/" title="сравнение переводов, параллельные ссылки">4</a></sup> Shunday qilib, uch mingtacha odam u yerga chiqdi, lekin ular Ay aholisining oldiga tushib qochdilar.</div>
  <div id="5"><sup><a href="https://www.kitobook.com/compare/book/06/07/5/" title="сравнение переводов, параллельные ссылки">5</a></sup> Ayliklar shahardan chiqib, Isroil jangchilarini tosh qaziladigan joygacha quvib bordilar. Qir yon bag‘rida o‘ttiz oltitacha Isroil odamlarini o‘ldirdilar. Bu hodisadan keyin butun Isroil xalqining yuragi orqaga tortib ketdi.</div>
  <div id="6"><sup><a href="https://www.kitobook.com/compare/book/06/07/6/" title="сравнение переводов, параллельные ссылки">6</a></sup> Shunda Yoshua bilan Isroil oqsoqollari qayg‘udan kiyimlarini yirtib, boshlariga tuproq sochdilar. Egamizning sandig‘i oldida yerga muk tushishdi–da, kechgacha shu holda qolishdi.</div>
  <div id="7"><sup><a href="https://www.kitobook.com/compare/book/06/07/7/" title="сравнение переводов, параллельные ссылки">7</a></sup> Yoshua shunday dedi: “Ey, Egamiz Rabbiy! Nima uchun bu xalqni Iordan daryosidan olib o‘tding? Nahotki bizlarni Amor xalqining qo‘liga berib, yo‘q qilish uchun shunday qilgan bo‘lsang?! Biz Iordanning narigi tomonida qolaversak bo‘lmasmidi?!</div>
  <div id="8"><sup><a href="https://www.kitobook.com/compare/book/06/07/8/" title="сравнение переводов, параллельные ссылки">8</a></sup> Ey, Rabbiy, yana nima ham derdim, mana, Isroil xalqi dushmanlarining oldiga tushib qochdi.</div>
  <div id="9"><sup><a href="https://www.kitobook.com/compare/book/06/07/9/" title="сравнение переводов, параллельные ссылки">9</a></sup> Endi Kan’on xalqlari va mana shu yerlar aholisining hammasi bu haqda eshitib bizni qurshab oladilar. Nomimizni yer yuzidan o‘chirib yuboradilar. Shunday bo‘lsa, ulug‘vorligingni qanday qilib ko‘rsatasan?”</div>
  <div id="10"><sup><a href="https://www.kitobook.com/compare/book/06/07/10/" title="сравнение переводов, параллельные ссылки">10</a></sup> Egamiz Yoshuaga dedi: “O‘rningdan tur! Nima uchun muk tushib yotibsan?</div>
  <div id="11"><sup><a href="https://www.kitobook.com/compare/book/06/07/11/" title="сравнение переводов, параллельные ссылки">11</a></sup> Isroil xalqi gunoh qildi, ular bilan qilgan ahdimni buzdi. Ular Menga bag‘ishlangan narsalardan o‘g‘irlab olishdi. Buning ustiga, aldab, o‘g‘irlangan narsalarni o‘zlarining narsalari orasiga yashirib qo‘ydilar.</div>
  <div id="12"><sup><a href="https://www.kitobook.com/compare/book/06/07/12/" title="сравнение переводов, параллельные ссылки">12</a></sup> Shuning uchun Isroil xalqi dushmanlariga bas kela olmaydi. Chunki ularning o‘zi ham yo‘q qilinadigan, Menga bag‘ishlangan narsaday bo‘lib qolgan. Endi ular dushmanlariga mag‘lub bo‘lib qochib yuradilar. Orangizdagi bag‘ishlangan narsalarni yo‘q qilmasangiz, Men sizlar bilan birga bo‘lmayman.</div>
  <div id="13"><sup><a href="https://www.kitobook.com/compare/book/06/07/13/" title="сравнение переводов, параллельные ссылки">13</a></sup> Endi Isroil xalqini pokla. Ularga shunday degin: — O‘zingizni ertangi kun uchun tayyorlab, poklang. Isroil xalqining Xudosi — Egamiz shunday aytmoqda: “Ey, Isroil, orangizda Menga bag‘ishlangan narsalar bor. Orangizdagi shu narsalarni olib tashlamaguningizcha, dushmanlaringizga bas kela olmaysiz.”</div>
  <div id="14"><sup><a href="https://www.kitobook.com/compare/book/06/07/14/" title="сравнение переводов, параллельные ссылки">14</a></sup> Shuning uchun ertalab barcha qabilalar birma–bir kelishadi. Egamiz bir qabilani tanlaydi. Ana shu qabilaning urug‘lari ham birma–bir keladi. Egamiz ular orasidan bir urug‘ni tanlaydi. O‘sha urug‘ oilalari birma–bir kelishadi. Egamiz bir oilani tanlaydi. O‘sha oila a’zolari birma–bir keladi.</div>
  <div id="15"><sup><a href="https://www.kitobook.com/compare/book/06/07/15/" title="сравнение переводов, параллельные ссылки">15</a></sup> La’natlangan narsalarni olgan odamni Egamizning O‘zi ko‘rsatadi. O‘sha odam bor narsasi bilan olovda yondiriladi, chunki u Egamiz bilan qilingan ahdni buzib, Isroilda aql bovar qilmaydigan ish qildi.”</div>
  <div id="16"><sup><a href="https://www.kitobook.com/compare/book/06/07/16/" title="сравнение переводов, параллельные ссылки">16</a></sup> Shunday qilib, ertasi kuni tongda, Yoshuaning buyrug‘iga ko‘ra, Isroil qabilalari birma–bir Xudoning huzuriga kelishdi. Egamiz Yahudo qabilasini tanladi.</div>
  <div id="17"><sup><a href="https://www.kitobook.com/compare/book/06/07/17/" title="сравнение переводов, параллельные ссылки">17</a></sup> Endi Yahudo qabilasining urug‘lari birma–bir keldi, shunda Zerax urug‘i tanlandi. Zerax urug‘ining oilalari birma–bir kelganda Zimri oilasi tanlandi.</div>
  <div id="18"><sup><a href="https://www.kitobook.com/compare/book/06/07/18/" title="сравнение переводов, параллельные ссылки">18</a></sup> Zimri oila a’zolari birma–bir kelishdi, Karmi o‘g‘li Oxun tanlandi. U Yahudo qabilasidan bo‘lib, Zerax urug‘idan bo‘lgan Zimrining nevarasi edi.</div>
  <div id="19"><sup><a href="https://www.kitobook.com/compare/book/06/07/19/" title="сравнение переводов, параллельные ссылки">19</a></sup> Yoshua Oxunga shunday dedi: “O‘g‘lim, haqiqat aytaman, deb Isroil xalqining Xudosi — Egamizning nomi bilan qasam ich, gunohingni tan olgin. Nima qilganingni yashirmay menga aytib ber.”</div>
  <div id="20"><sup><a href="https://www.kitobook.com/compare/book/06/07/20/" title="сравнение переводов, параллельные ссылки">20</a></sup> Oxun Yoshuaga shunday javob berdi: “Ha, to‘g‘ri. Isroil xalqining Xudosi — Egamizga qarshi gunoh qilgan menman.</div>
  <div id="21"><sup><a href="https://www.kitobook.com/compare/book/06/07/21/" title="сравнение переводов, параллельные ссылки">21</a></sup> O‘sha kuni o‘lja orasida Shinardan keltirilgan chiroyli to‘nni, 500 misqol kumush va og‘irligi 125 misqol keladigan bir bo‘lak tillani ko‘rib qoldim. Ko‘nglim tusab, ularni oldim. Ularni chodirimning ichida yerning tagiga ko‘mib qo‘yganman, kumush eng tagida.”</div>
  <div id="22"><sup><a href="https://www.kitobook.com/compare/book/06/07/22/" title="сравнение переводов, параллельные ссылки">22</a></sup> Yoshua bir nechta odamni yubordi. Ular chodirga yugurib borib qarashsa, u narsalar rostdan ham o‘sha yerda yashirilgan ekan. Ularning eng tagida kumush bor edi.</div>
  <div id="23"><sup><a href="https://www.kitobook.com/compare/book/06/07/23/" title="сравнение переводов, параллельные ссылки">23</a></sup> Ular narsalarni chodirdan olib, Yoshua va butun Isroil xalqiga olib kelishdi. Ular narsalarni Egamiz oldiga yoyib qo‘yishdi.</div>
  <div id="24"><sup><a href="https://www.kitobook.com/compare/book/06/07/24/" title="сравнение переводов, параллельные ссылки">24</a></sup> Keyin Yoshua va butun Isroil xalqi Zerax o‘g‘li Oxunni o‘g‘irlangan kumush, to‘n, tilla bo‘lagi hamda o‘g‘il–qizlari, mol–qo‘ylari, eshaklari, chodiriyu bor narsasi bilan birga Oxor soyligiga olib borishdi.</div>
  <div id="25"><sup><a href="https://www.kitobook.com/compare/book/06/07/25/" title="сравнение переводов, параллельные ссылки">25</a></sup> Yoshua: “Boshimizga rosa ham kulfat keltirding–ku. Mana endi, bugun Egamiz sening boshingga ham kulfat keltiradi”, — dedi. Butun Isroil xalqi Oxunni va uning oilasini toshbo‘ron qilib o‘ldirdi–da, ularning jasadlarini olovda kuydirdi.</div>
  <div id="26"><sup><a href="https://www.kitobook.com/compare/book/06/07/26/" title="сравнение переводов, параллельные ссылки">26</a></sup> Keyin ularning ustiga katta bir tosh uyumi to‘pladilar, toshlar bugungacha o‘sha yerdadir. Shuning uchun ushbu yer o‘sha paytdan beri Oxor soyligi, deb ataladi. Shundan keyin Egamiz g‘azabidan tushdi.</div>
</div>