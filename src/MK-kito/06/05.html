<div itemprop="articleBody" class="text">
  <div id="1"><sup><a href="https://www.kitobook.com/compare/book/06/05/1/" title="сравнение переводов, параллельные ссылки">1</a></sup> Isroil xalqi Iordan daryosidan o‘tib bo‘lguncha, Egamiz ular uchun daryoning suvini quritgan edi. Iordanning g‘arbidagi Amor shohlari va O‘rta yer dengizi yonidagi Kan’on shohlari bu haqda eshitib, juda qo‘rqib ketishdi. Isroil xalqini deb ularning jasoratidan asar ham qolmadi.</div>
  <div id="2"><sup><a href="https://www.kitobook.com/compare/book/06/05/2/" title="сравнение переводов, параллельные ссылки">2</a></sup> O‘sha paytda Egamiz Yoshuaga shunday dedi: “Toshdan pichoqlar yasab, Isroil xalqining bu yangi avlodini sunnat qilinglar.”</div>
  <div id="3"><sup><a href="https://www.kitobook.com/compare/book/06/05/3/" title="сравнение переводов, параллельные ссылки">3</a></sup> Yoshua toshdan pichoqlar yasatib, ularni Givot– Xarilo‘t degan joyda sunnat qildirdi.</div>
  <div id="4"><sup><a href="https://www.kitobook.com/compare/book/06/05/4/" title="сравнение переводов, параллельные ссылки">4</a></sup> Yoshua sunnat qilganining sababi quyidagichadir: Misrdan chiqqan, jangga yaroqli erkaklarning hammasi sahroda yurganda o‘lgan edi.</div>
  <div id="5"><sup><a href="https://www.kitobook.com/compare/book/06/05/5/" title="сравнение переводов, параллельные ссылки">5</a></sup> Misrdan chiqqanlarning hammasi sunnat qilingan bo‘lsa–da, sahroda yurgan paytda tug‘ilganlar sunnat qilinmagan edi.</div>
  <div id="6"><sup><a href="https://www.kitobook.com/compare/book/06/05/6/" title="сравнение переводов, параллельные ссылки">6</a></sup> Egamizga itoat qilmagan, Misrdan chiqqanda jangga yaroqli bo‘lgan naslning hammasi o‘lmaguncha Isroil xalqi qirq yil sahroda sargardon bo‘lib yurdi. Egamiz ularga: “Men ota– bobolaringizga va’da qilib, sizlarga beraman, degan sut va asal oqib yotgan yurtni hech qachon ko‘rmaysizlar”, deb qasam ichgan edi.</div>
  <div id="7"><sup><a href="https://www.kitobook.com/compare/book/06/05/7/" title="сравнение переводов, параллельные ссылки">7</a></sup> Misrdan chiqqanlarning o‘rniga Egamiz ularning farzandlarini dunyoga keltirdi. O‘sha yangi avlod yo‘lda sunnat qilinmagan edi. Mana shuning uchun Yoshua ularni sunnat qildi.</div>
  <div id="8"><sup><a href="https://www.kitobook.com/compare/book/06/05/8/" title="сравнение переводов, параллельные ссылки">8</a></sup> Hamma erkaklar sunnat qilingandan keyin, tuzalguncha qarorgohda qoldilar.</div>
  <div id="9"><sup><a href="https://www.kitobook.com/compare/book/06/05/9/" title="сравнение переводов, параллельные ссылки">9</a></sup> Egamiz Yoshuaga: “Bugun men sizlardan Misrdagi qullik sharmandaligini olib tashladim”, — dedi. Shuning uchun o‘sha joy bugungacha Gilgal, deb ataladi.</div>
  <div id="10"><sup><a href="https://www.kitobook.com/compare/book/06/05/10/" title="сравнение переводов, параллельные ссылки">10</a></sup> Isroil xalqi Gilgalda turgan paytlarida oyning o‘n to‘rtinchi kunida kechqurun Yerixo yonidagi tekislikda Fisih ziyofatini nishonladilar.</div>
  <div id="11"><sup><a href="https://www.kitobook.com/compare/book/06/05/11/" title="сравнение переводов, параллельные ссылки">11</a></sup> Aynan Fisih ziyofatidan keyingi kun esa ular o‘sha yerdan chiqqan hosildan pishirilgan xamirturushsiz non va o‘sha hosildan olingan qovurilgan don yedilar.</div>
  <div id="12"><sup><a href="https://www.kitobook.com/compare/book/06/05/12/" title="сравнение переводов, параллельные ссылки">12</a></sup> Isroil xalqi o‘sha yurtda yetishtirilgan hosilni yegan kundan boshlab, Xudo ularga manna yubormay qo‘ydi. O‘sha yil Isroil xalqi Kan’on yeridan olingan hosilni yedi, ular mannani boshqa ko‘rmadi.</div>
  <div id="13"><sup><a href="https://www.kitobook.com/compare/book/06/05/13/" title="сравнение переводов, параллельные ссылки">13</a></sup> Bir kuni Yoshua Yerixo shahrining yaqinida turganda qarasa, o‘zining qarshisida qilich ushlagan bir kishi turibdi. Yoshua uning oldiga borib: “Sen biznikimisan yoki dushman tarafdamisan?” — deb so‘radi.</div>
  <div id="14"><sup><a href="https://www.kitobook.com/compare/book/06/05/14/" title="сравнение переводов, параллельные ссылки">14</a></sup> “Hech qaysisi, — deb javob berdi u kishi, — Men Egamiz lashkarining lashkarboshisiman. Mana, keldim.” Yoshua muk tushib, unga ta’zim qildi. “Qulingizga nima buyurasiz, hazratim?” — deb so‘radi Yoshua.</div>
  <div id="15"><sup><a href="https://www.kitobook.com/compare/book/06/05/15/" title="сравнение переводов, параллельные ссылки">15</a></sup> Egamiz lashkarining lashkarboshisi Yoshuaga shunday dedi: “Oyoq kiyimingni yech, sen turgan yer muqaddasdir.” Yoshua u aytganday qildi.</div>
  <div id="16"><sup><a href="https://www.kitobook.com/compare/book/06/05/16/" title="сравнение переводов, параллельные ссылки">16</a></sup> Yerixoliklar, Isroil xalqidan qo‘rqib, shahar darvozalarini mahkamlab yopib, qo‘riqchilar qo‘yishdi. Endi shaharga hech kim kirolmas, u yerdan hech kim chiqolmas ham edi.</div>
</div>