<div itemprop="articleBody" class="text">
  <div id="1"><sup><a href="https://www.kitobook.com/compare/book/06/09/1/" title="сравнение переводов, параллельные ссылки">1</a></sup> Iordan daryosining g‘arb tomonida turadigan barcha shohlar Yoshuaning g‘alabalari haqida eshitishgan edi. Ular qirlarda, qirlarning etaklarida, butun O‘rta yer dengizi qirg‘og‘i bo‘ylab to shimoldagi Lubnongacha bo‘lgan joyda yashaydigan Xet, Amor, Kan’on, Pariz, Xiv va Yobus xalqlarining shohlari edilar.</div>
  <div id="2"><sup><a href="https://www.kitobook.com/compare/book/06/09/2/" title="сравнение переводов, параллельные ссылки">2</a></sup> O‘sha shohlar o‘z qo‘shinlarini bir qilib, Yoshua va butun Isroil xalqiga qarshi jang qilishga to‘plandilar.</div>
  <div id="3"><sup><a href="https://www.kitobook.com/compare/book/06/09/3/" title="сравнение переводов, параллельные ссылки">3</a></sup> Ammo Givon aholisi Yoshuaning Yerixo va Ay shaharlariga qilgan ishlari haqida eshitib,</div>
  <div id="4"><sup><a href="https://www.kitobook.com/compare/book/06/09/4/" title="сравнение переводов, параллельные ссылки">4</a></sup> ayyorlik bilan ish tutdi. Ulardan bir nechtasi yo‘lga tayyorgarlik ko‘rib, o‘z eshaklariga eski xurjunlar va eski, yirtilib yamalgan meshlarni yukladilar.</div>
  <div id="5"><sup><a href="https://www.kitobook.com/compare/book/06/09/5/" title="сравнение переводов, параллельные ссылки">5</a></sup> Oyoqlariga eski, yamalgan oyoq kiyimlar, ustilariga esa juldur kiyimlar kiyishdi. Ular olgan nonlarning suvi qochib, mog‘or bosgan edi.</div>
  <div id="6"><sup><a href="https://www.kitobook.com/compare/book/06/09/6/" title="сравнение переводов, параллельные ссылки">6</a></sup> Ular Gilgaldagi qarorgohga borib, Yoshua va butun Isroil xalqiga: — Biz juda ham olis bir yurtdan keldik, biz bilan sulh tuzinglar, — deyishdi.</div>
  <div id="7"><sup><a href="https://www.kitobook.com/compare/book/06/09/7/" title="сравнение переводов, параллельные ссылки">7</a></sup> Ammo Isroil xalqi bu Xiv xalqidan bo‘lganlarga shunday dedi: — Balki sizlar bizga yaqin joyda yasharsizlar, biz qanday qilib sizlar bilan sulh tuzamiz?</div>
  <div id="8"><sup><a href="https://www.kitobook.com/compare/book/06/09/8/" title="сравнение переводов, параллельные ссылки">8</a></sup> — Shunda ular Yoshuaga: — Biz sizlarning qullaringizmiz, — deyishdi. Yoshua esa ulardan: — Sizlar kimsizlar? Qayerdan keldingiz? — deb so‘radi.</div>
  <div id="9"><sup><a href="https://www.kitobook.com/compare/book/06/09/9/" title="сравнение переводов, параллельные ссылки">9</a></sup> Ular Yoshuaga shunday deb javob berishdi: — Biz sizning qullaringizmiz, Egangiz Xudoni deb juda ham uzoq bir yurtdan keldik. Biz sizning Xudoyingiz haqida eshitdik. U Misrda nima qilganini,</div>
  <div id="10"><sup><a href="https://www.kitobook.com/compare/book/06/09/10/" title="сравнение переводов, параллельные ссылки">10</a></sup> Iordanning sharqidagi Amor xalqlarining ikki shohiga — Xashbon shohi Sixo‘n va Ashtaro‘tda yashagan Bashan shohi O‘gga nimalar qilganingizni eshitdik.</div>
  <div id="11"><sup><a href="https://www.kitobook.com/compare/book/06/09/11/" title="сравнение переводов, параллельные ссылки">11</a></sup> Shuning uchun oqsoqollarimiz va yurtimiz aholisi bizni sizlarning oldingizga yuborib: “Uzoq safarga tayyorlaninglar. Isroil xalqi oldiga yetib borgach, bizning xalqimiz ularga qul ekanligini aytib, ular bilan sulh tuzib kelinglar”, deb tayinlashdi.</div>
  <div id="12"><sup><a href="https://www.kitobook.com/compare/book/06/09/12/" title="сравнение переводов, параллельные ссылки">12</a></sup> Mana, nonimizga qarang, yo‘lga chiqqanimizda issiqqina edi, endi esa suvi qochib, mog‘or bosib qolgan.</div>
  <div id="13"><sup><a href="https://www.kitobook.com/compare/book/06/09/13/" title="сравнение переводов, параллельные ссылки">13</a></sup> Mana bu sharob meshlari ularni to‘ldirganimizda yangi edi, endi esa qarang, yorilib ketgan, ust–boshimiz va oyoq kiyimlarimiz ham yo‘l uzoqligidan eskirib ketdi.</div>
  <div id="14"><sup><a href="https://www.kitobook.com/compare/book/06/09/14/" title="сравнение переводов, параллельные ссылки">14</a></sup> Isroil oqsoqollari ularning oziq–ovqatlarini tekshirib ko‘rdilar, Egamizdan esa yo‘l–yo‘riq so‘ramadilar.</div>
  <div id="15"><sup><a href="https://www.kitobook.com/compare/book/06/09/15/" title="сравнение переводов, параллельные ссылки">15</a></sup> Yoshua ular bilan tinchlik sulhini tuzdi. Jamoa oqsoqollari ularni o‘ldirmaslikka qasam ichib, mana shu sulhni ma’qulladilar.</div>
  <div id="16"><sup><a href="https://www.kitobook.com/compare/book/06/09/16/" title="сравнение переводов, параллельные ссылки">16</a></sup> Sulh tuzilib, uch kun o‘tgandan keyin Isroil xalqi Givonliklar o‘zlariga yaqin joyda yashashlarini eshitib qolishdi.</div>
  <div id="17"><sup><a href="https://www.kitobook.com/compare/book/06/09/17/" title="сравнение переводов, параллельные ссылки">17</a></sup> Isroil xalqi yo‘lga chiqib ularning shaharlariga uch kunda yetib borishdi. Givon, Xafira, Bero‘t va Xirat–Yorim ularning shaharlari edi.</div>
  <div id="18"><sup><a href="https://www.kitobook.com/compare/book/06/09/18/" title="сравнение переводов, параллельные ссылки">18</a></sup> Ammo Isroil xalqi ularga hujum qilmadi, chunki jamoa oqsoqollari Isroil xalqining Xudosi — Egamiz nomi bilan qasam ichib, ularga va’da berishgan edi. Shunda butun jamoa ming‘illab, oqsoqollarga nolidi.</div>
  <div id="19"><sup><a href="https://www.kitobook.com/compare/book/06/09/19/" title="сравнение переводов, параллельные ссылки">19</a></sup> Oqsoqollar jamoaga shunday dedilar: — Biz ularga Isroil xalqining Xudosi — Egamiz nomi bilan qasam ichib va’da berganmiz, endi biz ularga tegmasligimiz kerak.</div>
  <div id="20"><sup><a href="https://www.kitobook.com/compare/book/06/09/20/" title="сравнение переводов, параллельные ссылки">20</a></sup> Mayli, yashayverishsin, ichgan qasamimizni buzib, boshimizga Egamizning g‘azabini keltirmaylik.</div>
  <div id="21"><sup><a href="https://www.kitobook.com/compare/book/06/09/21/" title="сравнение переводов, параллельные ссылки">21</a></sup> Ammo Givonliklar butun jamoa uchun o‘tin yoruvchi, suv tashuvchi bo‘lib qolsin. Shunday qilib, oqsoqollar Givonliklarga nisbatan o‘z va’dasida qoldilar.</div>
  <div id="22"><sup><a href="https://www.kitobook.com/compare/book/06/09/22/" title="сравнение переводов, параллельные ссылки">22</a></sup> Yoshua Givonliklarni chaqirib so‘radi: — Bizga yaqin joyda yasharkansiz. Nimaga, sizlardan uzoq joyda yashaymiz, deb bizni aldadingiz?</div>
  <div id="23"><sup><a href="https://www.kitobook.com/compare/book/06/09/23/" title="сравнение переводов, параллельные ссылки">23</a></sup> Shuning uchun endi sizlar la’natisizlar, sizlar endi abadiy mening Xudoyim uyi uchun o‘tin yoruvchi, suv tashuvchi qul bo‘lib qolasizlar.</div>
  <div id="24"><sup><a href="https://www.kitobook.com/compare/book/06/09/24/" title="сравнение переводов, параллельные ссылки">24</a></sup> Ular Yoshuaga javob berdilar: — Biz aniq eshitdik, Egangiz Xudo O‘zining quli Musoga butun yurtni sizlarga berib, uning butun aholisini qirib tashlashni buyuribdi. O‘z jonimizni o‘ylab, sizlardan qo‘rqqanimizdan shu ishni qildik.</div>
  <div id="25"><sup><a href="https://www.kitobook.com/compare/book/06/09/25/" title="сравнение переводов, параллельные ссылки">25</a></sup> Endi biz sizning qo‘lingizdamiz, nima to‘g‘ri va nima yaxshi, deb o‘ylasangiz, bizni shunday qiling.</div>
  <div id="26"><sup><a href="https://www.kitobook.com/compare/book/06/09/26/" title="сравнение переводов, параллельные ссылки">26</a></sup> Isroil xalqi Givonliklarni o‘ldirishiga Yoshua yo‘l qo‘ymadi.</div>
  <div id="27"><sup><a href="https://www.kitobook.com/compare/book/06/09/27/" title="сравнение переводов, параллельные ссылки">27</a></sup> Ammo o‘sha kuni Yoshua ularni, Egamizning qurbongohi qayerda qurilishidan qat’iy nazar, ana shu qurbongoh va Isroil jamoasi uchun o‘tin yoruvchi va suv tashuvchi qilib qo‘ydi. Hatto bugungacha ularning vazifasi shudir.</div>
</div>