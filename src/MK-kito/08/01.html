<div itemprop="articleBody" class="text">
  <div id="1"><sup><a href="https://www.kitobook.com/compare/book/08/01/1/" title="сравнение переводов, параллельные ссылки">1</a></sup> Isroilda hakamlar hukmronligi davrida bir muddat ocharchilik bo‘lgan edi. Bir odam xotini va ikki o‘g‘li bilan birga birmuncha vaqt yashash niyatida Mo‘ab yurtiga jo‘nadi. U Yahudoning Baytlahm shahridan edi.</div>
  <div id="2"><sup><a href="https://www.kitobook.com/compare/book/08/01/2/" title="сравнение переводов, параллельные ссылки">2</a></sup> U odamning nomi Elimalek, xotinining oti Naima, o‘g‘illarining ismlari esa Maxlo‘n va Xilyon edi. Bu oila Yahudoning Baytlahm shahridan — Efratlik edi. Ular Mo‘ab yurtiga borib, o‘sha yerda yashab qoldi.</div>
  <div id="3"><sup><a href="https://www.kitobook.com/compare/book/08/01/3/" title="сравнение переводов, параллельные ссылки">3</a></sup> Ular o‘sha yerda yashayotganlarida, Elimalekning ajali yetdi. Naima ikki o‘g‘li bilan qoldi.</div>
  <div id="4"><sup><a href="https://www.kitobook.com/compare/book/08/01/4/" title="сравнение переводов, параллельные ссылки">4</a></sup> Uning o‘g‘illari Mo‘ablik qizlarga uylandilar. Qizlardan birining ismi O‘rpa, ikkinchisiniki Rut edi. Ular o‘sha yerda o‘n yilcha yashashgandan keyin</div>
  <div id="5"><sup><a href="https://www.kitobook.com/compare/book/08/01/5/" title="сравнение переводов, параллельные ссылки">5</a></sup> Maxlo‘n va Xilyon ikkalasi ham vafot etishdi. Naima ham eridan, ham farzandlaridan ayrilib, yolg‘iz qoldi.</div>
  <div id="6"><sup><a href="https://www.kitobook.com/compare/book/08/01/6/" title="сравнение переводов, параллельные ссылки">6</a></sup> -</div>
  <div id="7"><sup><a href="https://www.kitobook.com/compare/book/08/01/7/" title="сравнение переводов, параллельные ссылки">7</a></sup> “Egamiz o‘z xalqiga e’tibor berib, ularga non berdi”, degan xabarni eshitgach, Naima o‘z yurtiga qaytishga qaror qildi. Naima yashab kelgan Mo‘ab yurtini tashlab, kelinlari bilan birga yo‘lga tushdi va Yahudoga qarab yurishdi.</div>
  <div id="8"><sup><a href="https://www.kitobook.com/compare/book/08/01/8/" title="сравнение переводов, параллельные ссылки">8</a></sup> Yo‘lda davom etisharkan, Naima ikkala keliniga dedi: — Boringlar, ikkovingiz ham onalaringizning uylariga qaytinglar. Menga va marhumlarga bo‘lgan izzat–hurmatingiz uchun Egam sizlarga ham marhamat qilsin.</div>
  <div id="9"><sup><a href="https://www.kitobook.com/compare/book/08/01/9/" title="сравнение переводов, параллельные ссылки">9</a></sup> Ikkovlaringizga ham yaxshi joylardan ato qilsin, turmush qurib, o‘z erlaringiz bilan baxtli bo‘linglar! Shunday deb Naima kelinlarini o‘pdi, ikkalasi esa yig‘lab faryod ko‘tarishdi:</div>
  <div id="10"><sup><a href="https://www.kitobook.com/compare/book/08/01/10/" title="сравнение переводов, параллельные ссылки">10</a></sup> — Yo‘q, biz siz bilan ketamiz, sizning xalqingiz orasida yashaymiz, — deyishdi.</div>
  <div id="11"><sup><a href="https://www.kitobook.com/compare/book/08/01/11/" title="сравнение переводов, параллельные ссылки">11</a></sup> Naima esa yana kelinlariga: — Qaytinglar, jon qizlarim! — dedi. — Men bilan ketganingizdan nima foyda?! Qornimda yana o‘g‘illarim bormidiki sizlarga umr yo‘ldoshi bo‘lsa?!</div>
  <div id="12"><sup><a href="https://www.kitobook.com/compare/book/08/01/12/" title="сравнение переводов, параллельные ссылки">12</a></sup> Bo‘ldi endi, qizlarim, qaytinglar! Men endi keksaydim, erga tegishga ojizman. Bordi–yu, men, hali umid qilsam bo‘ladi, deb shu kecha erim bilan qovushsamu o‘g‘illar tug‘sam, </div>
  <div id="13"><sup><a href="https://www.kitobook.com/compare/book/08/01/13/" title="сравнение переводов, параллельные ссылки">13</a></sup> ular ulg‘ayguncha sizlar kutib turarmidingiz?! Orqaga cho‘zib, turmushga chiqmay yurarmidingizlar?! Yo‘q, qizlarim. Sizlarni o‘ylab juda qayg‘uryapman. Axir, Egam shuncha ko‘rgilikni boshimga soldi–ku.</div>
  <div id="14"><sup><a href="https://www.kitobook.com/compare/book/08/01/14/" title="сравнение переводов, параллельные ссылки">14</a></sup> Ular yana yig‘lab, dod–voy ko‘tarishdi. Nihoyat, O‘rpa qaynanasi bilan o‘pishib xayrlashib, orqaga qaytib ketdi. Rut esa Naimaga yopishib oldi.</div>
  <div id="15"><sup><a href="https://www.kitobook.com/compare/book/08/01/15/" title="сравнение переводов, параллельные ссылки">15</a></sup> Naima Rutga: — Mana, ovsining o‘z xalqi orasiga, o‘z xudolariga[7] sig‘inadigan yurtga qaytib ketdi. Sen ham uning orqasidan borgin, — dedi.</div>
  <div id="16"><sup><a href="https://www.kitobook.com/compare/book/08/01/16/" title="сравнение переводов, параллельные ссылки">16</a></sup> — Sizdan ajralishga, qaytib ketishga meni majbur qilmang, — dedi Rut. — Siz qayerga borsangiz, men ham o‘sha yerga boraman, siz qayerda bo‘lsangiz, men ham o‘sha yerda bo‘laman. Sizning xalqingizni o‘zimning xalqim, sizning Xudoyingizni o‘zimning Xudoyim deyman. </div>
  <div id="17"><sup><a href="https://www.kitobook.com/compare/book/08/01/17/" title="сравнение переводов, параллельные ссылки">17</a></sup> Siz qayerda olamdan o‘tsangiz, men ham o‘sha yerda jon berib, dafn qilinaman. Egam meni ne ko‘yga solsa solsin, undan battarrog‘ini ham qilsin. Meni sizdan faqat o‘lim ajrata oladi.</div>
  <div id="18"><sup><a href="https://www.kitobook.com/compare/book/08/01/18/" title="сравнение переводов, параллельные ссылки">18</a></sup> Naima amin bo‘ldiki, kelini u bilan ketishga qat’iy ahd qilibdi. Shundan so‘ng uni ko‘ndirishga qayta urinmadi. </div>
  <div id="19"><sup><a href="https://www.kitobook.com/compare/book/08/01/19/" title="сравнение переводов, параллельные ссылки">19</a></sup> Ikkovlari yo‘l yurib Baytlahmga yetib kelishdi. Baytlahmga yetib kelganlarida, ularni ko‘rib butun shahar g‘imirlab qoldi. Ayollar bir–biriga: “Iyi, nahotki bu o‘sha Naima bo‘lsa?!” deb hayron qolishdi.</div>
  <div id="20"><sup><a href="https://www.kitobook.com/compare/book/08/01/20/" title="сравнение переводов, параллельные ссылки">20</a></sup> Naima ularga dedi: — Endi meni Naima emas, Musibat denglar. Chunki Qodir Xudo boshimga cheksiz qayg‘u–kulfat soldi. </div>
  <div id="21"><sup><a href="https://www.kitobook.com/compare/book/08/01/21/" title="сравнение переводов, параллельные ссылки">21</a></sup> Men bu yerdan to‘kis bo‘lib chiqib ketgan edim, Egam esa qup–quruq qaytardi. Endi nega meni Naima deysizlar?! Axir, Egam — Qodir Xudo meni azob–uqubatlarga giriftor qilib, baxtsiz qildi–ku!</div>
  <div id="22"><sup><a href="https://www.kitobook.com/compare/book/08/01/22/" title="сравнение переводов, параллельные ссылки">22</a></sup> Shunday qilib, Naima Mo‘ablik kelini Rut bilan birga Mo‘ab yurtidan qaytib keldi. Ular Baytlahmga kelgan paytda arpa o‘rimi boshlangan edi.</div>
</div>