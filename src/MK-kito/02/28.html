<div itemprop="articleBody" class="text">
  <div id="1"><sup><a href="https://www.kitobook.com/compare/book/02/28/1/" title="сравнение переводов, параллельные ссылки">1</a></sup> Isroil xalqi orasidan akang Horunni va u bilan birga uning o‘g‘illarini yoningga chaqir. Horun ham, uning o‘g‘illari Nadov, Abihu, Elazar, Itamar ham ruhoniy bo‘lib, Menga xizmat qilishsin.</div>
  <div id="2"><sup><a href="https://www.kitobook.com/compare/book/02/28/2/" title="сравнение переводов, параллельные ссылки">2</a></sup> Akang Horunni hurmatli va ko‘rkam qilish uchun unga muqaddas ruhoniylik liboslarini tayyorlat.</div>
  <div id="3"><sup><a href="https://www.kitobook.com/compare/book/02/28/3/" title="сравнение переводов, параллельные ссылки">3</a></sup> Men qobiliyat ato qilgan hamma mohir ustalarga ayt. Ular Horunga quyidagi ruhoniylik liboslarini tikishsin:</div>
  <div id="4"><sup><a href="https://www.kitobook.com/compare/book/02/28/4/" title="сравнение переводов, параллельные ссылки">4</a></sup> ko‘krakpech, efod, rido, naqshli ko‘ylak, salla va belbog‘. Horun Menga xizmat qilganda, bu liboslar uni muqaddas qilib boshqalardan ajratib turadi. Horun o‘g‘illari kiyishlari uchun ularga muqaddas liboslar tiktir, toki ular ruhoniy bo‘lib, Menga xizmat qilganlarida, bu liboslarni kiyishsin.</div>
  <div id="5"><sup><a href="https://www.kitobook.com/compare/book/02/28/5/" title="сравнение переводов, параллельные ссылки">5</a></sup> Ular bu liboslarni mayin zig‘ir matosidan tikib, ko‘k, safsar, qirmizi iplar va oltin bilan bezatishsin.</div>
  <div id="6"><sup><a href="https://www.kitobook.com/compare/book/02/28/6/" title="сравнение переводов, параллельные ссылки">6</a></sup> Efodni mayin zig‘ir matosidan yasatib, ko‘k, safsar, qirmizi rangli iplardan va oltindan qilingan ipdan mahorat bilan naqsh soldir.</div>
  <div id="7"><sup><a href="https://www.kitobook.com/compare/book/02/28/7/" title="сравнение переводов, параллельные ссылки">7</a></sup> U bir– biriga ikkita yelka bog‘ichi bilan bog‘langan old va orqa qismlardan iborat bo‘lsin.</div>
  <div id="8"><sup><a href="https://www.kitobook.com/compare/book/02/28/8/" title="сравнение переводов, параллельные ссылки">8</a></sup> Kamar yasatib, uni efodga bog‘lat. Kamarni ham mayin zig‘ir matosidan qildir. Unga ko‘k, safsar, qirmizi rangli iplardan va oltindan qilingan ipdan mahorat bilan naqsh soldir.</div>
  <div id="9"><sup><a href="https://www.kitobook.com/compare/book/02/28/9/" title="сравнение переводов, параллельные ссылки">9</a></sup> Keyin ikkita aqiq tosh olib, usta qimmatbaho toshga muhr o‘yadiganday, bu toshlarga Isroil o‘g‘illarining ismini o‘yib yozdir.</div>
  <div id="10"><sup><a href="https://www.kitobook.com/compare/book/02/28/10/" title="сравнение переводов, параллельные ссылки">10</a></sup> Bitta toshga Isroil o‘g‘illaridan oltitasining ismini, ikkinchi toshga qolgan oltitasining ismini yoshi bo‘yicha yozdir.</div>
  <div id="11"><sup><a href="https://www.kitobook.com/compare/book/02/28/11/" title="сравнение переводов, параллельные ссылки">11</a></sup> Yozilgan toshlarni oltindan qilingan naqshli uyalar ichiga qo‘ydirib,</div>
  <div id="12"><sup><a href="https://www.kitobook.com/compare/book/02/28/12/" title="сравнение переводов, параллельные ссылки">12</a></sup> efodning yelka bog‘ichlariga o‘rnashtir. Horun Men, Egangizning huzuriga kirganda, Isroilning o‘n ikki qabilasini eslatib turish uchun ikkala yelkasida bu toshlarni olib yuradi.</div>
  <div id="13"><sup><a href="https://www.kitobook.com/compare/book/02/28/13/" title="сравнение переводов, параллельные ссылки">13</a></sup> Yana ikkita naqshli, oltin uya va</div>
  <div id="14"><sup><a href="https://www.kitobook.com/compare/book/02/28/14/" title="сравнение переводов, параллельные ссылки">14</a></sup> toza oltindan ipga o‘xshatib eshilgan ikkita zanjir yasat. Bu ikkala zanjirning bir uchi uyaga mahkamlanadi.</div>
  <div id="15"><sup><a href="https://www.kitobook.com/compare/book/02/28/15/" title="сравнение переводов, параллельные ссылки">15</a></sup> Oliy ruhoniy uchun ko‘krakpech yasat. U hukm qilayotganda, Xudoning xohishini bilish uchun foydalanadi. Ko‘krakpechni, efod singari, mayin zig‘ir matosidan yasatib, ko‘k, safsar va qirmizi rangli iplardan va oltindan qilingan ipdan mahorat bilan naqsh soldir.</div>
  <div id="16"><sup><a href="https://www.kitobook.com/compare/book/02/28/16/" title="сравнение переводов, параллельные ссылки">16</a></sup> Ko‘krakpechni to‘rtburchak xalta shaklida, ikki buklangan, bo‘yi bir qarich, eniga ham bir qarich qilib yasat.</div>
  <div id="17"><sup><a href="https://www.kitobook.com/compare/book/02/28/17/" title="сравнение переводов, параллельные ссылки">17</a></sup> Ko‘krakpechga to‘rt qator toshni to‘g‘ri qilib terdir: qizil yoqut, xrizolit va zumrad toshlarni birinchi qatorga terdir.</div>
  <div id="18"><sup><a href="https://www.kitobook.com/compare/book/02/28/18/" title="сравнение переводов, параллельные ссылки">18</a></sup> Ikkinchi qatorga firuza, zangori yoqut va olmosni terdir.</div>
  <div id="19"><sup><a href="https://www.kitobook.com/compare/book/02/28/19/" title="сравнение переводов, параллельные ссылки">19</a></sup> Uchinchi qatorga lojuvard, agat va ametist toshlarni terdir.</div>
  <div id="20"><sup><a href="https://www.kitobook.com/compare/book/02/28/20/" title="сравнение переводов, параллельные ссылки">20</a></sup> To‘rtinchi qatorga topaz, aqiq va yashma toshlarni terdir. Hamma toshlar oltindan qilingan naqshli uyalarga o‘rnashtirilsin.</div>
  <div id="21"><sup><a href="https://www.kitobook.com/compare/book/02/28/21/" title="сравнение переводов, параллельные ссылки">21</a></sup> Bu o‘n ikki tosh Isroilning o‘n ikki qabilasini eslatib turadi. Muhr o‘yganday qilib, Isroilning o‘n ikki o‘g‘lidan har birining ismini bu toshlarning har biriga o‘yib yozdir.</div>
  <div id="22"><sup><a href="https://www.kitobook.com/compare/book/02/28/22/" title="сравнение переводов, параллельные ссылки">22</a></sup> -</div>
  <div id="23"><sup><a href="https://www.kitobook.com/compare/book/02/28/23/" title="сравнение переводов, параллельные ссылки">23</a></sup> Ikkita oltin halqa yasatib, ko‘krakpechning ikkala ustki burchaklariga mahkamlat. Toza oltindan ipga o‘xshatib eshilgan ikkita zanjirni ol.</div>
  <div id="24"><sup><a href="https://www.kitobook.com/compare/book/02/28/24/" title="сравнение переводов, параллельные ссылки">24</a></sup> Ikkala zanjirning bir uchini ko‘krakpechdagi halqalarga bog‘lat,</div>
  <div id="25"><sup><a href="https://www.kitobook.com/compare/book/02/28/25/" title="сравнение переводов, параллельные ссылки">25</a></sup> ikkinchi uchini naqshli oltin uyalarga mahkamlat. Uyalarni efodning old tomonidagi yelka bog‘ichlariga o‘rnashtir.</div>
  <div id="26"><sup><a href="https://www.kitobook.com/compare/book/02/28/26/" title="сравнение переводов, параллельные ссылки">26</a></sup> -</div>
  <div id="27"><sup><a href="https://www.kitobook.com/compare/book/02/28/27/" title="сравнение переводов, параллельные ссылки">27</a></sup> Yana oltindan to‘rtta halqa yasat. Ikkitasini ko‘krakpechning ostki burchaklariga — efodga yaqin bo‘lgan ichki qirg‘og‘iga mahkamlat. Ikkitasini efodning old tomoniga, ikkala yelka bog‘ichining pastiga — naqshli kamar ustidagi joyga mahkamlat.</div>
  <div id="28"><sup><a href="https://www.kitobook.com/compare/book/02/28/28/" title="сравнение переводов, параллельные ссылки">28</a></sup> Ko‘krakpech efodning naqshli kamari ustida bo‘lsin, efoddan osilib turmasin, deb ko‘krakpech halqalari yordamida efodning halqalariga ko‘k bog‘ich bilan mahkamlanadi.</div>
  <div id="29"><sup><a href="https://www.kitobook.com/compare/book/02/28/29/" title="сравнение переводов, параллельные ссылки">29</a></sup> Horun har safar Muqaddas xonaga kirganda ko‘krakpechdagi o‘n ikki Isroil qabilasining ismini yuragi tepasida ko‘tarib yuradi. Shunday qilib, Horun Men, Egangizning huzurida bo‘lganda, ko‘krakpech doimo eslatib turadigan vazifani bajaradi.</div>
  <div id="30"><sup><a href="https://www.kitobook.com/compare/book/02/28/30/" title="сравнение переводов, параллельные ссылки">30</a></sup> Urim va Tummimni ko‘krakpech xaltasining ichiga sol, toki Horun Mening huzurimga kirganda, xalqim uchun Mening xohishimni bilgani foydalaniladigan o‘sha narsalarni doimo yuragi tepasida ko‘tarib yursin.</div>
  <div id="31"><sup><a href="https://www.kitobook.com/compare/book/02/28/31/" title="сравнение переводов, параллельные ссылки">31</a></sup> Efodning ridosini ko‘k ipdan to‘qilgan matodan tikdir.</div>
  <div id="32"><sup><a href="https://www.kitobook.com/compare/book/02/28/32/" title="сравнение переводов, параллельные ссылки">32</a></sup> Ridoning o‘rtasidan bosh sig‘adigan teshik qildir. Rido yirtilib ketmasligi uchun teshikning qirg‘og‘ini to‘qit.</div>
  <div id="33"><sup><a href="https://www.kitobook.com/compare/book/02/28/33/" title="сравнение переводов, параллельные ссылки">33</a></sup> Rido etagining uchiga aylanasi bo‘ylab anor shaklini va qo‘ng‘iroqchalarni birin–ketin qilib bittama–bitta ostirib chiq.</div>
  <div id="34"><sup><a href="https://www.kitobook.com/compare/book/02/28/34/" title="сравнение переводов, параллельные ссылки">34</a></sup> Anor shaklini ko‘k, safsar, qirmizi ipdan qildir. Oltin qo‘ng‘iroqchalarni anor shakli oralariga ostir.</div>
  <div id="35"><sup><a href="https://www.kitobook.com/compare/book/02/28/35/" title="сравнение переводов, параллельные ссылки">35</a></sup> Horun o‘ldirilmasligi uchun Men, Egangizning huzurida oliy ruhoniy bo‘lib, xizmat qilganda, u shu ridoni kiyishi kerak. U Muqaddas xonaga kirganda va u yerda bo‘lganda, ridoning qo‘ng‘iroqchalari chalinadi, Horun xavf–xatardan yiroq bo‘ladi.</div>
  <div id="36"><sup><a href="https://www.kitobook.com/compare/book/02/28/36/" title="сравнение переводов, параллельные ссылки">36</a></sup> Keyin toza oltindan lavha yasat. Lavhaning yuzasiga muhr o‘yganday qilib, “Egamizga bag‘ishlangan”, deb o‘yib yozdir.</div>
  <div id="37"><sup><a href="https://www.kitobook.com/compare/book/02/28/37/" title="сравнение переводов, параллельные ссылки">37</a></sup> Lavhani ko‘k bog‘ich bilan sallaning old tomoniga mahkamlat.</div>
  <div id="38"><sup><a href="https://www.kitobook.com/compare/book/02/28/38/" title="сравнение переводов, параллельные ссылки">38</a></sup> Isroil xalqining ehsonlari Menga qabul bo‘lishi uchun, Horun doimo o‘z ruhoniylik vazifasini bajarganda, lavhani peshanasida olib yursin. Isroil xalqi nazr qilganda, Horunning nazrlarga oid gunohni yuvish vazifasining ramzi shu lavha bo‘ladi.</div>
  <div id="39"><sup><a href="https://www.kitobook.com/compare/book/02/28/39/" title="сравнение переводов, параллельные ссылки">39</a></sup> Horunning ko‘ylagini va sallasini mayin zig‘ir matosidan qildir, ko‘ylagiga naqsh soldir. Belbog‘ini chiroyli, naqshli matodan yasat.</div>
  <div id="40"><sup><a href="https://www.kitobook.com/compare/book/02/28/40/" title="сравнение переводов, параллельные ссылки">40</a></sup> Horunning o‘g‘illarini hurmatli va ko‘rkam qilish uchun ularga ko‘ylaklar, belbog‘lar, peshanabog‘lar tiktir.</div>
  <div id="41"><sup><a href="https://www.kitobook.com/compare/book/02/28/41/" title="сравнение переводов, параллельные ссылки">41</a></sup> Akang Horun va uning o‘g‘illari ruhoniy bo‘lib, Menga xizmat qilishlari uchun ularni bag‘ishla: bu liboslarni ularga kiygizib, moy surt, ularni ruhoniy qilib tayinla.</div>
  <div id="42"><sup><a href="https://www.kitobook.com/compare/book/02/28/42/" title="сравнение переводов, параллельные ссылки">42</a></sup> Tananing ochiq joylari ko‘rinib qolmasin, deb yana ularga zig‘ir matosidan ishtonlar tiktir. Kiyimlar ularning belidan sonigacha yopib tursin.</div>
  <div id="43"><sup><a href="https://www.kitobook.com/compare/book/02/28/43/" title="сравнение переводов, параллельные ссылки">43</a></sup> Horun va uning o‘g‘illari Uchrashuv chodiriga kirganlarida yoki Muqaddas xonada xizmat qilish uchun qurbongohga yaqinlashganlarida, shu ichki kiyimlarni kiyib olsin. Shunda Horun va uning o‘g‘illari ochiq joylarini berkitmagani uchun aybdor bo‘lib o‘ldirilmaydi. Horun va uning nasliga doimiy qonun–qoida ana shudir.</div>
</div>