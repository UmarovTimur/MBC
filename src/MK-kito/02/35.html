<div itemprop="articleBody" class="text">
  <div id="1"><sup><a href="https://www.kitobook.com/compare/book/02/35/1/" title="сравнение переводов, параллельные ссылки">1</a></sup> So‘ngra Muso Isroil xalqining butun jamoasini to‘plab, ularga gapirdi: — Sizlarga Egamizning amri shunday:</div>
  <div id="2"><sup><a href="https://www.kitobook.com/compare/book/02/35/2/" title="сравнение переводов, параллельные ссылки">2</a></sup> “Hamma ishlaringizni bajarishingiz uchun olti kun bor. Yettinchi kun — Shabbat kuni esa hamma ishlardan tinib, Egamizga atab ajratilgan kundir. Kimki Shabbat kuni ishlasa, o‘sha odamning jazosi o‘lim.</div>
  <div id="3"><sup><a href="https://www.kitobook.com/compare/book/02/35/3/" title="сравнение переводов, параллельные ссылки">3</a></sup> Shabbat kuni bironta maskaningizda ham olov yoqmanglar.”</div>
  <div id="4"><sup><a href="https://www.kitobook.com/compare/book/02/35/4/" title="сравнение переводов, параллельные ссылки">4</a></sup> Keyin Muso Isroil xalqining butun jamoasiga aytdi: — Egamiz sizlarga quyidagilarni amr etdi:</div>
  <div id="5"><sup><a href="https://www.kitobook.com/compare/book/02/35/5/" title="сравнение переводов, параллельные ссылки">5</a></sup> “Men, Egangizga, chin ko‘ngildan nazr qiladigan odam nazrini olib kelsin. Xalq Menga quyidagilarni nazr qilsin: oltin, kumush, bronza,</div>
  <div id="6"><sup><a href="https://www.kitobook.com/compare/book/02/35/6/" title="сравнение переводов, параллельные ссылки">6</a></sup> ko‘k, safsar, qirmizi rangli ip, mayin zig‘ir matosi, echki juni,</div>
  <div id="7"><sup><a href="https://www.kitobook.com/compare/book/02/35/7/" title="сравнение переводов, параллельные ссылки">7</a></sup> qizilga bo‘yalgan qo‘chqor terisi, yumshoq teri, akas yog‘ochi,</div>
  <div id="8"><sup><a href="https://www.kitobook.com/compare/book/02/35/8/" title="сравнение переводов, параллельные ссылки">8</a></sup> moychiroqlar uchun zaytun moyi, muqaddas qiladigan moy uchun ziravorlar, xushbo‘y hidli tutatqi uchun ziravorlar,</div>
  <div id="9"><sup><a href="https://www.kitobook.com/compare/book/02/35/9/" title="сравнение переводов, параллельные ссылки">9</a></sup> efod va ko‘krakpechga taqiladigan aqiq hamda boshqa qimmatbaho toshlar. </div>
  <div id="10"><sup><a href="https://www.kitobook.com/compare/book/02/35/10/" title="сравнение переводов, параллельные ссылки">10</a></sup> Oralaringizdan mohir ustalar kelib, Men, Egangiz, amr qilgan Muqaddas chodirni yasasin. Chodir quyidagi ashyolardan iborat bo‘lsin:</div>
  <div id="11"><sup><a href="https://www.kitobook.com/compare/book/02/35/11/" title="сравнение переводов, параллельные ссылки">11</a></sup> chodirning ichki qavati, uning yopinchiqlari, ilgaklari, romlari, tambalari, ustunlari va tagliklari,</div>
  <div id="12"><sup><a href="https://www.kitobook.com/compare/book/02/35/12/" title="сравнение переводов, параллельные ссылки">12</a></sup> sandiq, uning xodalari, qopqog‘i va sandiqni to‘sib turadigan ichki parda,</div>
  <div id="13"><sup><a href="https://www.kitobook.com/compare/book/02/35/13/" title="сравнение переводов, параллельные ссылки">13</a></sup> xontaxta, uning xodalari, hamma buyumlari va unga qo‘yiladigan muqaddas nonlar,</div>
  <div id="14"><sup><a href="https://www.kitobook.com/compare/book/02/35/14/" title="сравнение переводов, параллельные ссылки">14</a></sup> yorug‘ bo‘lishi uchun chiroqpoya, uning buyumlari, moychiroqlari va moychiroqlar uchun zaytun moyi,</div>
  <div id="15"><sup><a href="https://www.kitobook.com/compare/book/02/35/15/" title="сравнение переводов, параллельные ссылки">15</a></sup> tutatqi qurbongohi va uning xodalari, muqaddas qiladigan moy va xushbo‘y hidli tutatqi, Muqaddas chodirga kiraverishdagi parda,</div>
  <div id="16"><sup><a href="https://www.kitobook.com/compare/book/02/35/16/" title="сравнение переводов, параллельные ссылки">16</a></sup> qurbonlik kuydiriladigan qurbongoh, uning bronza panjarasi, xodalari va hamma buyumlari, qo‘lyuvgich va uning tagligi,</div>
  <div id="17"><sup><a href="https://www.kitobook.com/compare/book/02/35/17/" title="сравнение переводов, параллельные ссылки">17</a></sup> hovlini to‘sib turadigan pardalar, ustunlari, tagliklari va hovliga kiraverishdagi parda,</div>
  <div id="18"><sup><a href="https://www.kitobook.com/compare/book/02/35/18/" title="сравнение переводов, параллельные ссылки">18</a></sup> Muqaddas chodir bilan hovli uchun qoziqlar va arqonlar,</div>
  <div id="19"><sup><a href="https://www.kitobook.com/compare/book/02/35/19/" title="сравнение переводов, параллельные ссылки">19</a></sup> Muqaddas xonada xizmat qilganda kiyish uchun ruhoniylarga ajoyib qilib tikilgan liboslar — ruhoniy Horun va uning o‘g‘illari uchun muqaddas liboslar.”</div>
  <div id="20"><sup><a href="https://www.kitobook.com/compare/book/02/35/20/" title="сравнение переводов, параллельные ссылки">20</a></sup> Shunday qilib, Isroil xalqining butun jamoasi Musoning yonidan qaytib ketdi.</div>
  <div id="21"><sup><a href="https://www.kitobook.com/compare/book/02/35/21/" title="сравнение переводов, параллельные ссылки">21</a></sup> Yuragi zavq– shavqqa to‘lgan har bir odam borib, Uchrashuv chodirini va chodirda doimiy xizmatlarda foydalaniladigan ashyolarni qilish uchun, muqaddas ruhoniylik liboslarini tikish uchun Egamizga nazrlar olib kelishdi.</div>
  <div id="22"><sup><a href="https://www.kitobook.com/compare/book/02/35/22/" title="сравнение переводов, параллельные ссылки">22</a></sup> Shunday qilib, hamma yuragi zavq–shavqqa to‘la erkagu ayol har turli oltin taqinchoqlarni — jig‘a, sirg‘a, uzuk, marjonlarni olib kelishdi.</div>
  <div id="23"><sup><a href="https://www.kitobook.com/compare/book/02/35/23/" title="сравнение переводов, параллельные ссылки">23</a></sup> Kimda ko‘k, safsar va qirmizi rangli ip, mayin zig‘ir matosi, echki juni, qizilga bo‘yalgan qo‘chqor terisi, yumshoq teri bo‘lsa, olib keldi.</div>
  <div id="24"><sup><a href="https://www.kitobook.com/compare/book/02/35/24/" title="сравнение переводов, параллельные ссылки">24</a></sup> Kim kumush yoki bronzani Egamizga nazr qilishga qodir bo‘lsa, uni olib kelib, Egamizga nazr qildi. Kimda akas yog‘ochi bo‘lsa, chodirni va uning ashyolarini tayyorlashda foydalangani olib keldi.</div>
  <div id="25"><sup><a href="https://www.kitobook.com/compare/book/02/35/25/" title="сравнение переводов, параллельные ссылки">25</a></sup> Ip yigirishga mohir ayollar o‘z qo‘llari bilan yigirgan ko‘k, safsar va qirmizi rangli ipni va mayin zig‘irdan yigirilgan ipni nazr qilib olib kelishdi.</div>
  <div id="26"><sup><a href="https://www.kitobook.com/compare/book/02/35/26/" title="сравнение переводов, параллельные ссылки">26</a></sup> Echki junidan ip yigirishga mohir ayollar yuragi zavq–shavqqa to‘lib, echki junidan ip yigirib olib keldilar.</div>
  <div id="27"><sup><a href="https://www.kitobook.com/compare/book/02/35/27/" title="сравнение переводов, параллельные ссылки">27</a></sup> Oqsoqollar efod va ko‘krakpechga taqish uchun aqiq va boshqa qimmatbaho toshlar,</div>
  <div id="28"><sup><a href="https://www.kitobook.com/compare/book/02/35/28/" title="сравнение переводов, параллельные ссылки">28</a></sup> shuningdek, moychiroqlar, muqaddas qiladigan moy uchun ziravorlar, xushbo‘y hidli tutatqi uchun ziravorlar va zaytun moyi olib kelishdi.</div>
  <div id="29"><sup><a href="https://www.kitobook.com/compare/book/02/35/29/" title="сравнение переводов, параллельные ссылки">29</a></sup> Isroil xalqining yuragi zavq–shavqqa to‘la erkagu ayoli Muso orqali Egamiz amr etgan hamma ishni bajargani Egamizga ko‘ngildan chiqarib nazrlar olib kelishdi.</div>
  <div id="30"><sup><a href="https://www.kitobook.com/compare/book/02/35/30/" title="сравнение переводов, параллельные ссылки">30</a></sup> Keyin Muso Isroil xalqiga aytdi: “Ana, Egamiz Yahudo qabilasidan Urining o‘g‘li, Xurning nabirasi Bazalilni tanladi.</div>
  <div id="31"><sup><a href="https://www.kitobook.com/compare/book/02/35/31/" title="сравнение переводов, параллельные ссылки">31</a></sup> Egamiz uni O‘z Ruhi bilan to‘ldirib, hunarmandchilikning hamma turi bo‘yicha mohir, idrokli qildi, qobiliyat ato qildi.</div>
  <div id="32"><sup><a href="https://www.kitobook.com/compare/book/02/35/32/" title="сравнение переводов, параллельные ссылки">32</a></sup> U ajoyib badiiy bezaklar qilishga va bularga oltin, kumush va bronza bilan ishlov berishga,</div>
  <div id="33"><sup><a href="https://www.kitobook.com/compare/book/02/35/33/" title="сравнение переводов, параллельные ссылки">33</a></sup> qimmatbaho toshlarni o‘yib ishlov berib jihozlashga, yog‘och o‘ymakorligiga, badiiy hunarmandchilikka layoqatli qildi.</div>
  <div id="34"><sup><a href="https://www.kitobook.com/compare/book/02/35/34/" title="сравнение переводов, параллельные ссылки">34</a></sup> Egamiz Bazalilga va Dan qabilasidan Oxisamaxning o‘g‘li Oxoliyovga o‘z mahoratini boshqalarga o‘rgatish iqtidorini ato qildi.</div>
  <div id="35"><sup><a href="https://www.kitobook.com/compare/book/02/35/35/" title="сравнение переводов, параллельные ссылки">35</a></sup> Bu odamlar har qanday ishni bajara olsin, deb Egamiz ularga mahorat ato qildi. Ular har qanday ashyodan har turli buyumlar qilishga qodirdir. Ular ijod qilib, buyumlar yasay oladilar, to‘qishni biladilar, ko‘k, safsar, qirmizi iplardan foydalanib, mayin zig‘ir matosiga naqsh solishni biladilar. Ular har turli ishlarni bajarishga mohir hunarmanddir.</div>
</div>