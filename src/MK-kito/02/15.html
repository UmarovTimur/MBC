<div itemprop="articleBody" class="text">
  <div id="1"><sup><a href="https://www.kitobook.com/compare/book/02/15/1/" title="сравнение переводов, параллельные ссылки">1</a></sup> Shundan keyin Muso va Isroil xalqi Egamizga quyidagi qo‘shiqni kuyladi: “Egamizni madh etib kuylayman. U buyuk g‘alaba keltirdi. Otlarni, aravakashlarni dengizga uloqtirdi.</div>
  <div id="2"><sup><a href="https://www.kitobook.com/compare/book/02/15/2/" title="сравнение переводов, параллельные ссылки">2</a></sup> Egamiz mening kuch–qudratimdir. U mening qutqaruvchimdir. U mening Xudoyimdir, men Uni olqishlayman, Otamning Xudosidir, men Uni ulug‘layman.</div>
  <div id="3"><sup><a href="https://www.kitobook.com/compare/book/02/15/3/" title="сравнение переводов, параллельные ссылки">3</a></sup> Ha, U jangchidir, U Egamizdir.</div>
  <div id="4"><sup><a href="https://www.kitobook.com/compare/book/02/15/4/" title="сравнение переводов, параллельные ссылки">4</a></sup> Fir’avnning lashkarini, jang aravalarini Egamiz dengizga uloqtirdi. Uning sara lashkarboshilarini Qizil dengizga cho‘ktirdi.</div>
  <div id="5"><sup><a href="https://www.kitobook.com/compare/book/02/15/5/" title="сравнение переводов, параллельные ссылки">5</a></sup> Dengiz qa’ri ularni ko‘mdi. Ular tosh singari, tubsizlikka tushib ketdilar.</div>
  <div id="6"><sup><a href="https://www.kitobook.com/compare/book/02/15/6/" title="сравнение переводов, параллельные ссылки">6</a></sup> Ey, Egamiz, Sening o‘ng qo‘ling qudrati bilan qo‘rqinchlidir. Ey, Egamiz, Sening o‘ng qo‘ling dushmanni rosa ezdi.</div>
  <div id="7"><sup><a href="https://www.kitobook.com/compare/book/02/15/7/" title="сравнение переводов, параллельные ссылки">7</a></sup> Sen buyuk g‘alabang bilan dushmanlaringni yiqitding. Sen ularga g‘azabingni sochgan eding, G‘azabing ularni xas–cho‘p singari yondirib tashladi.</div>
  <div id="8"><sup><a href="https://www.kitobook.com/compare/book/02/15/8/" title="сравнение переводов, параллельные ссылки">8</a></sup> Qahrli nafasingdan suv bir joyga yig‘ilib, Devor kabi tik turib qoldi, Dengizning qa’ri qattiq yer bo‘lib qoldi.</div>
  <div id="9"><sup><a href="https://www.kitobook.com/compare/book/02/15/9/" title="сравнение переводов, параллельные ссылки">9</a></sup> Shunda dushman gerdayib aytdi: “Orqalaridan tushaman, quvib yetaman. O‘ljani baham ko‘raman. Bulardan ko‘nglim qoniqadi. Qilichimni yalang‘ochlab, ularni yana qul qilaman.”</div>
  <div id="10"><sup><a href="https://www.kitobook.com/compare/book/02/15/10/" title="сравнение переводов, параллельные ссылки">10</a></sup> Qahrli nafasingdan dengiz ularni ko‘mib yubordi. Ular bahaybat suvda qo‘rg‘oshinday g‘arq bo‘ldilar.</div>
  <div id="11"><sup><a href="https://www.kitobook.com/compare/book/02/15/11/" title="сравнение переводов, параллельные ссылки">11</a></sup> Xudolar orasida Senga o‘xshagani bormi, ey, Egamiz?! Kim Senga o‘xshar?! Muqaddasliging bilan ulug‘vorsan Sen, Qo‘rqinchli ishlaring bilan hamdu sanoga ilhomlantirursen, Sen ajoyibotlar ko‘rsatursen.</div>
  <div id="12"><sup><a href="https://www.kitobook.com/compare/book/02/15/12/" title="сравнение переводов, параллельные ссылки">12</a></sup> Sen o‘ng qo‘lingni uzatgan eding, G‘animlarni yer yutdi.</div>
  <div id="13"><sup><a href="https://www.kitobook.com/compare/book/02/15/13/" title="сравнение переводов, параллельные ссылки">13</a></sup> O‘zing qutqargan o‘sha xalqni Sen sodiq sevging bilan olib borasan. Muqaddas makoningga qudrating bilan ularni yetaklab borasan.</div>
  <div id="14"><sup><a href="https://www.kitobook.com/compare/book/02/15/14/" title="сравнение переводов, параллельные ссылки">14</a></sup> Xalqlar eshitib buni, titrashadi: Filist xalqi vahimaga tushib qoladi.</div>
  <div id="15"><sup><a href="https://www.kitobook.com/compare/book/02/15/15/" title="сравнение переводов, параллельные ссылки">15</a></sup> Edom urug‘boshilari qo‘rquvga tushadi–ku, Mo‘ab beklarini titroq bosadi–ku! Kan’ondagi xalqlar umidsizlikka tushadi–ku!</div>
  <div id="16"><sup><a href="https://www.kitobook.com/compare/book/02/15/16/" title="сравнение переводов, параллельные ссылки">16</a></sup> Ularni qo‘rquv va dahshat qamrab olar. Ey, Egamiz, Sening xalqing o‘tib ketguncha, O‘zing ega bo‘lgan bu xalq o‘tib ketguncha, Ular bilaging kuchi oldida toshday qotib qoladi.</div>
  <div id="17"><sup><a href="https://www.kitobook.com/compare/book/02/15/17/" title="сравнение переводов, параллельные ссылки">17</a></sup> Xalqingni O‘z tog‘ingga olib kelasan, Ularni joylashtirasan uying uchun tanlagan yerga, ey, Egamiz! Qo‘llaring o‘rnatgan muqaddas maskaningga Olib kirib joylashtirasan, ey, Rabbiy!</div>
  <div id="18"><sup><a href="https://www.kitobook.com/compare/book/02/15/18/" title="сравнение переводов, параллельные ссылки">18</a></sup> Egamiz abadulabad shoh bo‘lib hukmronlik qiladi.”</div>
  <div id="19"><sup><a href="https://www.kitobook.com/compare/book/02/15/19/" title="сравнение переводов, параллельные ссылки">19</a></sup> Fir’avnning otlari, aravakashlari va jang aravalari dengiz o‘rtasiga tushdi. Shunda Egamiz ularning ustiga dengiz suvlarini qaytarib olib keldi. Isroil xalqi esa dengiz o‘rtasidagi quruq yerdan o‘tib ketdi. Shu bois Muso va xalq qo‘shiq kuyladi.</div>
  <div id="20"><sup><a href="https://www.kitobook.com/compare/book/02/15/20/" title="сравнение переводов, параллельные ссылки">20</a></sup> Horunning singlisi payg‘ambar Maryam childirmani qo‘liga oldi. Hamma ayollar unga ergashib, childirmalarini qo‘llariga olib, o‘ynadilar.</div>
  <div id="21"><sup><a href="https://www.kitobook.com/compare/book/02/15/21/" title="сравнение переводов, параллельные ссылки">21</a></sup> Maryam quyidagi naqoratni kuylab, ularga boshchilik qildi: “Egamizni madh etib kuylang. U buyuk g‘alaba keltirdi. Otlarni, aravakashlarni dengizga uloqtirdi.”</div>
  <div id="22"><sup><a href="https://www.kitobook.com/compare/book/02/15/22/" title="сравнение переводов, параллельные ссылки">22</a></sup> Muso Isroil xalqini Qizil dengizdan boshlab chiqqandan keyin, ular Sur sahrosiga bordilar. Ular sahroda uch kun yursalar ham, suv topa olmadilar.</div>
  <div id="23"><sup><a href="https://www.kitobook.com/compare/book/02/15/23/" title="сравнение переводов, параллельные ссылки">23</a></sup> Undan keyin Maroga bordilar. Ammo Maroning suvi taxir bo‘lgani uchun icholmadilar. Shuning uchun ham u yerga Maro, deb nom berilgan edi.</div>
  <div id="24"><sup><a href="https://www.kitobook.com/compare/book/02/15/24/" title="сравнение переводов, параллельные ссылки">24</a></sup> Xalq esa: “Endi nima ichamiz?” deb Musoga ming‘irlab nolidi.</div>
  <div id="25"><sup><a href="https://www.kitobook.com/compare/book/02/15/25/" title="сравнение переводов, параллельные ссылки">25</a></sup> Muso esa Egamizga iltijo qilgan edi, Egamiz Musoga bir cho‘pni ko‘rsatdi. Muso cho‘pni olib suvga tashlagan edi, suv ichishga yaroqli bo‘lib qoldi. Shunday qilib, o‘sha yerda Egamiz Isroil xalqini sinadi. Egamiz ularga yashash qonun–qoidasini berdi.</div>
  <div id="26"><sup><a href="https://www.kitobook.com/compare/book/02/15/26/" title="сравнение переводов, параллельные ссылки">26</a></sup> U Isroil xalqiga shunday dedi: “Agar Men, Egangiz Xudoga, hushyor bo‘lib quloq solsangiz, Mening oldimda to‘g‘ri ishlar qilsangiz, amrlarimga itoat etsangiz, hamma qonunlarimga rioya qilsangiz, o‘shanda Men Misrliklarni duchor qilgan xastaliklarning birortasiga ham sizlarni duchor qilmayman. Sizlarga shifo beradigan Egangiz Menman.”</div>
  <div id="27"><sup><a href="https://www.kitobook.com/compare/book/02/15/27/" title="сравнение переводов, параллельные ссылки">27</a></sup> Shundan so‘ng Isroil xalqi Ilimga keldi. U yerda o‘n ikkita buloq, yetmishta palma daraxti bor edi. Ular buloq bo‘yida qarorgoh qurdilar.</div>
</div>