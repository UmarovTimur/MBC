<div itemprop="articleBody" class="text">
  <div id="1"><sup><a href="https://www.kitobook.com/compare/book/02/16/1/" title="сравнение переводов, параллельные ссылки">1</a></sup> Isroil xalqining butun jamoasi Ilimdan chiqib jo‘nadi. Ular Misrdan chiqqanlaridan keyin bir oy o‘tgach, Ilim bilan Sinay oralig‘idagi Sin sahrosiga yetib keldilar.</div>
  <div id="2"><sup><a href="https://www.kitobook.com/compare/book/02/16/2/" title="сравнение переводов, параллельные ссылки">2</a></sup> Ular sahroda turar ekanlar, hammalari ming‘irlab Muso bilan Horundan nolishdi:</div>
  <div id="3"><sup><a href="https://www.kitobook.com/compare/book/02/16/3/" title="сравнение переводов, параллельные ссылки">3</a></sup> “Qaniydi Egamiz bizni Misrda o‘ldirib qo‘ya qolganda edi! Biz Misrda go‘sht solingan qozon boshida o‘tirardik, to‘ygunimizcha non yerdik. Sizlar esa, butun jamoa ochlikdan o‘lib ketsin, deb bizni sahroga olib keldingiz.”</div>
  <div id="4"><sup><a href="https://www.kitobook.com/compare/book/02/16/4/" title="сравнение переводов, параллельные ссылки">4</a></sup> Shunda Egamiz Musoga: — Nonni sizlarga osmondan yog‘diraman! — dedi. — Xalq har kuni chiqib, kunda kerak bo‘ladigan nonini yig‘ishtirib oladi. Shu yo‘l bilan bu xalqni sinayman. Ular Mening ko‘rsatmalarimga rioya qiladilarmi, yoki yo‘qmi, ko‘raman.</div>
  <div id="5"><sup><a href="https://www.kitobook.com/compare/book/02/16/5/" title="сравнение переводов, параллельные ссылки">5</a></sup> Har haftaning oltinchi kuni esa kunda to‘plaganlariga qaraganda ikki hissa ko‘p non yig‘ishtirib olib, tayyorlab qo‘yadilar.</div>
  <div id="6"><sup><a href="https://www.kitobook.com/compare/book/02/16/6/" title="сравнение переводов, параллельные ссылки">6</a></sup> Muso bilan Horun jamiki Isroil xalqiga shunday deb aytdilar:</div>
  <div id="7"><sup><a href="https://www.kitobook.com/compare/book/02/16/7/" title="сравнение переводов, параллельные ссылки">7</a></sup> — Sizlar ming‘irlab Egamizdan noligan edingiz, U eshitdi.</div>
  <div id="8"><sup><a href="https://www.kitobook.com/compare/book/02/16/8/" title="сравнение переводов, параллельные ссылки">8</a></sup> Endi U kechqurun sizlarga go‘sht beradi. Ertaga ertalab mo‘l qilib non beradi. Egamizning buyuk qudratini shunda ko‘rasizlar. Sizlarni Misrdan olib chiqqan Egamiz ekanini bilib olasizlar. Ammo biz kim bo‘libmizki, ming‘irlab bizdan noliysizlar?! Biz bor–yo‘g‘i Egamizning xabarchilarimiz, xolos. Bizdan noliganlaringizda, sizlar haqiqatan Egamizdan noligan bo‘lasizlar.</div>
  <div id="9"><sup><a href="https://www.kitobook.com/compare/book/02/16/9/" title="сравнение переводов, параллельные ссылки">9</a></sup> Shundan so‘ng Muso Horunga: — Isroil xalqining butun jamoasiga ayt. Egamizning huzuriga kelsin, — dedi. — Egamiz ularning ming‘irlab noliganini eshitdi.</div>
  <div id="10"><sup><a href="https://www.kitobook.com/compare/book/02/16/10/" title="сравнение переводов, параллельные ссылки">10</a></sup> Horun Isroil xalqining butun jamoasiga shu gaplarni aytib bo‘lishi bilanoq, xalq sahroga qaradi. Shu payt Egamiz ulug‘vorligini bulut ichida zohir qildi.</div>
  <div id="11"><sup><a href="https://www.kitobook.com/compare/book/02/16/11/" title="сравнение переводов, параллельные ссылки">11</a></sup> Keyin Egamiz Musoga gapirdi:</div>
  <div id="12"><sup><a href="https://www.kitobook.com/compare/book/02/16/12/" title="сравнение переводов, параллельные ссылки">12</a></sup> — Men Isroil xalqining ming‘irlab noliganini eshitdim. Ularga shu gaplarni yetkaz: “Oqshom go‘sht yeysizlar, ertalab esa to‘yguningizcha non yeysizlar. O‘shanda Egangiz Xudo Men ekanligimni bilib olasizlar.”</div>
  <div id="13"><sup><a href="https://www.kitobook.com/compare/book/02/16/13/" title="сравнение переводов, параллельные ссылки">13</a></sup> Shu kuni oqshomda bedanalar uchib kelib, qarorgohni bosib ketdi. Ertasiga ertalab qarorgoh atrofiga shudring tushdi.</div>
  <div id="14"><sup><a href="https://www.kitobook.com/compare/book/02/16/14/" title="сравнение переводов, параллельные ссылки">14</a></sup> Shudring ko‘tarilgach, yer yuzi laylak qor uchquniga o‘xshash, qirovsimon bir narsa bilan qoplandi.</div>
  <div id="15"><sup><a href="https://www.kitobook.com/compare/book/02/16/15/" title="сравнение переводов, параллельные ссылки">15</a></sup> Isroil xalqi bu narsani ko‘rganda, nima ekanini bilolmasdan: “Bu nima?” deb bir–birlaridan so‘rayverdilar. — Tanovul qilishlaringiz uchun Egamiz sizlarga bergan non shudir, — dedi Muso Isroil xalqiga.</div>
  <div id="16"><sup><a href="https://www.kitobook.com/compare/book/02/16/16/" title="сравнение переводов, параллельные ссылки">16</a></sup> — Egamiz shunday amr bergan: “Har bir xonadon o‘zi yeydigan nonni olsin. Xonadondagi har bir jon uchun bir omirdan yig‘ishtirib olsin.”</div>
  <div id="17"><sup><a href="https://www.kitobook.com/compare/book/02/16/17/" title="сравнение переводов, параллельные ссылки">17</a></sup> Isroil xalqi Egamiz amr etganday qildi. Birov ko‘proq, birov ozroq yig‘ishtirib oldi.</div>
  <div id="18"><sup><a href="https://www.kitobook.com/compare/book/02/16/18/" title="сравнение переводов, параллельные ссылки">18</a></sup> Har bir odam uchun omir bilan o‘lchaganlarida, ko‘p yig‘ishtirganlardan hech narsa ortib qolmadi, oz yig‘ishtirganlar uchun esa yetarli bo‘ldi. Har bir xonadon keraklisini oldi.</div>
  <div id="19"><sup><a href="https://www.kitobook.com/compare/book/02/16/19/" title="сравнение переводов, параллельные ссылки">19</a></sup> Muso yana xalqqa: “Hech kim bu mannadan ertalabgacha qoldirmasin”, — dedi.</div>
  <div id="20"><sup><a href="https://www.kitobook.com/compare/book/02/16/20/" title="сравнение переводов, параллельные ссылки">20</a></sup> Ammo ba’zilar Musoning gapiga quloq solmay, ertalabgacha qoldirgan edilar, qoldirgan mannaga qurt tushib, sasiy boshladi. Shunda Muso o‘sha odamlardan g‘azablandi.</div>
  <div id="21"><sup><a href="https://www.kitobook.com/compare/book/02/16/21/" title="сравнение переводов, параллельные ссылки">21</a></sup> Mannani har bir xonadon har kuni ertalab ehtiyojiga yarashasini to‘plab olardi. Quyosh yerni qizdirgandan keyin esa, yerda qolgani erib ketardi.</div>
  <div id="22"><sup><a href="https://www.kitobook.com/compare/book/02/16/22/" title="сравнение переводов, параллельные ссылки">22</a></sup> Oltinchi kuni esa mannani ikki hissa — jon boshi uchun ikki omirdan yig‘ib oldilar. Jamoa oqsoqollari bu to‘g‘rida Musoga xabar berganlarida,</div>
  <div id="23"><sup><a href="https://www.kitobook.com/compare/book/02/16/23/" title="сравнение переводов, параллельные ссылки">23</a></sup> Muso ularga aytdi: — Ertaga Shabbat kuni bo‘lgani uchun oltinchi kuni ikki barobar yig‘ishtirib olgani Egamiz xalqqa amr bergan. Shabbat kuni hamma ishlardan tinib, Egamizga atab ajratilgan kundir. Shuning uchun yopadiganingizni bugun yopib olinglar, qaynatadiganingizni bugun qaynatib olinglar. Ortganini saqlab, ertagacha qoldiringlar.</div>
  <div id="24"><sup><a href="https://www.kitobook.com/compare/book/02/16/24/" title="сравнение переводов, параллельные ссылки">24</a></sup> Shunday qilib, Muso buyurganday, ortganini ertasiga qoldirgan edilar, qolgani na sasidi, na qurtladi.</div>
  <div id="25"><sup><a href="https://www.kitobook.com/compare/book/02/16/25/" title="сравнение переводов, параллельные ссылки">25</a></sup> — Bugungi mannangiz shudir, — dedi Muso. — Chunki bugun Egamizga atalgan Shabbat kunidir. Bugun yerda hech narsa bo‘lmaydi.</div>
  <div id="26"><sup><a href="https://www.kitobook.com/compare/book/02/16/26/" title="сравнение переводов, параллельные ссылки">26</a></sup> Olti kun manna yig‘ishtirib olasizlar. Ammo yettinchi kun — Shabbat kuni aslo manna topib bo‘lmaydi.</div>
  <div id="27"><sup><a href="https://www.kitobook.com/compare/book/02/16/27/" title="сравнение переводов, параллельные ссылки">27</a></sup> Yettinchi kuni ham ba’zilar manna yig‘ishtirgani tashqariga chiqdilar, lekin topolmadilar.</div>
  <div id="28"><sup><a href="https://www.kitobook.com/compare/book/02/16/28/" title="сравнение переводов, параллельные ссылки">28</a></sup> Shunda Egamiz Musoga: — Qachongacha Mening amrlarimga va ko‘rsatmalarimga itoat etmay yurasizlar?! — dedi.</div>
  <div id="29"><sup><a href="https://www.kitobook.com/compare/book/02/16/29/" title="сравнение переводов, параллельные ссылки">29</a></sup> — Men, Egangiz, yettinchi kunni — Shabbatni dam olish kuni qilib, sizlarga berganimni anglab yetmaysizlarmi?! Mana, sizlarga ikki kunga yetarli mannani oltinchi kuni beryapman. Yettinchi kuni har kim uyida bo‘lib, dam olishi lozim.</div>
  <div id="30"><sup><a href="https://www.kitobook.com/compare/book/02/16/30/" title="сравнение переводов, параллельные ссылки">30</a></sup> Shunday qilib, xalq yettinchi kuni ishlamadi.</div>
  <div id="31"><sup><a href="https://www.kitobook.com/compare/book/02/16/31/" title="сравнение переводов, параллельные ссылки">31</a></sup> Isroil xalqi bu yegulikka manna, deb nom qo‘ydilar. U kashnich urug‘i kabi, rangi oqish, mazasi asal qo‘shilgan chalpakka o‘xshardi. Muso Isroil xalqiga aytdi:</div>
  <div id="32"><sup><a href="https://www.kitobook.com/compare/book/02/16/32/" title="сравнение переводов, параллельные ссылки">32</a></sup> — Egamiz shunday amr bergan: “Bir omir mannani kelgusi avlodlar uchun saqlab qo‘yinglar, toki Men sizlarni Misrdan olib chiqqanimdan keyin sahroda o‘zlaringizga yedirgan nonni ular ko‘rsinlar.” Shundan keyin Muso Horunga aytdi:</div>
  <div id="33"><sup><a href="https://www.kitobook.com/compare/book/02/16/33/" title="сравнение переводов, параллельные ссылки">33</a></sup> — Bir idish olib, ichiga bir omir manna solgin–da, Egamizning huzuriga qo‘y, toki kelgusi avlodlarga saqlanib qolsin.</div>
  <div id="34"><sup><a href="https://www.kitobook.com/compare/book/02/16/34/" title="сравнение переводов, параллельные ссылки">34</a></sup> Egamiz Musoga amr etganday, Horun, mannani saqlab qo‘yamiz, deb uni ahd sandig‘ining oldiga qo‘ydi.</div>
  <div id="35"><sup><a href="https://www.kitobook.com/compare/book/02/16/35/" title="сравнение переводов, параллельные ссылки">35</a></sup> Isroil xalqi keyingi qirq yil davomida — Kan’on yurtiga yetib borib o‘rnashgunlaricha, manna tanovul qildilar.</div>
  <div id="36"><sup><a href="https://www.kitobook.com/compare/book/02/16/36/" title="сравнение переводов, параллельные ссылки">36</a></sup> (Mannani o‘lchash uchun foydalanilgan idish omir, deb aytilgan. Bu idish taxminan to‘rt kosaning hajmiga to‘g‘ri kelgan.)</div>
</div>