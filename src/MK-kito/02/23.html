<div itemprop="articleBody" class="text">
  <div id="1"><sup><a href="https://www.kitobook.com/compare/book/02/23/1/" title="сравнение переводов, параллельные ссылки">1</a></sup> Yolg‘on xabarlar tarqatmanglar. Yolg‘on guvohlik berish orqali fosiq odamlarga qo‘shilmanglar.</div>
  <div id="2"><sup><a href="https://www.kitobook.com/compare/book/02/23/2/" title="сравнение переводов, параллельные ссылки">2</a></sup> Ko‘pchilik noto‘g‘ri ish qilganda yoki ular adolatdan chetga chiqib guvohlik berganlarida, ularga ergashmanglar.</div>
  <div id="3"><sup><a href="https://www.kitobook.com/compare/book/02/23/3/" title="сравнение переводов, параллельные ссылки">3</a></sup> Kambag‘alni hukm qilayotganda ham kambag‘al, deb uning tarafini olmang.</div>
  <div id="4"><sup><a href="https://www.kitobook.com/compare/book/02/23/4/" title="сравнение переводов, параллельные ссылки">4</a></sup> Agar dushmaningizning yo‘qolib qolgan ho‘kizini yoki eshagini topib olsangiz, egasiga olib borib bering.</div>
  <div id="5"><sup><a href="https://www.kitobook.com/compare/book/02/23/5/" title="сравнение переводов, параллельные ссылки">5</a></sup> Dushmaningizning eshagi yuk og‘irligidan yiqilib qolsa, siz uni ko‘rgan bo‘lsangiz, dushmaningizni tashlab ketmang. Unga yordam bering.</div>
  <div id="6"><sup><a href="https://www.kitobook.com/compare/book/02/23/6/" title="сравнение переводов, параллельные ссылки">6</a></sup> Hukmda kambag‘alga qarshi adolatdan ko‘z yummang.</div>
  <div id="7"><sup><a href="https://www.kitobook.com/compare/book/02/23/7/" title="сравнение переводов, параллельные ссылки">7</a></sup> Tuhmatchilardan uzoq turinglar, aybsiz, to‘g‘ri odamni o‘limga hukm qilmanglar. Men bunday ish qilgan aybdorlarni hukmda oqlamayman.</div>
  <div id="8"><sup><a href="https://www.kitobook.com/compare/book/02/23/8/" title="сравнение переводов, параллельные ссылки">8</a></sup> Pora olmanglar. Pora tufayli ko‘zi ochiqlarning ko‘zini yog‘ bosadi. Pora har doim to‘g‘ri odamlarning ishiga zarar yetkazadi.</div>
  <div id="9"><sup><a href="https://www.kitobook.com/compare/book/02/23/9/" title="сравнение переводов, параллельные ссылки">9</a></sup> Musofirga zulm qilmanglar. O‘zlaringiz Misrda musofir bo‘lgan edingizlar, shu bois musofirning ahvolini bilasizlar.</div>
  <div id="10"><sup><a href="https://www.kitobook.com/compare/book/02/23/10/" title="сравнение переводов, параллельные ссылки">10</a></sup> Olti yil dalangizga urug‘ sepib, hosilini yig‘ishtirib oling.</div>
  <div id="11"><sup><a href="https://www.kitobook.com/compare/book/02/23/11/" title="сравнение переводов, параллельные ссылки">11</a></sup> Yettinchi yili esa yeringizni bo‘sh qoldiring, dam bering. Xalqingiz orasidagi kambag‘allar yeringizdan o‘sib chiqadigan hosildan biron yegulik topib yesin. Ulardan qolganini esa dasht hayvonlari yesin. Uzumzoringizni va zaytunzoringizni ham shunday qilinglar.</div>
  <div id="12"><sup><a href="https://www.kitobook.com/compare/book/02/23/12/" title="сравнение переводов, параллельные ссылки">12</a></sup> Olti kun ish qilinglar, yettinchi kun esa ishlamanglar, toki ho‘kizlaringiz, eshaklaringiz ham ishdan tinsin, qullaringiz, musofirlar ham orom olsin.</div>
  <div id="13"><sup><a href="https://www.kitobook.com/compare/book/02/23/13/" title="сравнение переводов, параллельные ссылки">13</a></sup> Men sizlarga bergan amrlarimga rioya qilinglar. Boshqa xudolarning nomlarini hech qachon gapirmanglar. Boshqa xudolarning nomlarini hatto tilga olmanglar.</div>
  <div id="14"><sup><a href="https://www.kitobook.com/compare/book/02/23/14/" title="сравнение переводов, параллельные ссылки">14</a></sup> Menga atab yilda uch marta bayram qilinglar:</div>
  <div id="15"><sup><a href="https://www.kitobook.com/compare/book/02/23/15/" title="сравнение переводов, параллельные ссылки">15</a></sup> Abib oyining belgilangan vaqtida xamirturushsiz non bayramini nishonlanglar. Sizlar o‘sha oyda Misrdan chiqqansizlar. Men sizlarga amr etganimday, yetti kun xamirturushsiz non yenglar. Har kim Mening huzurimga munosib nazrlar olib kelishi lozim.</div>
  <div id="16"><sup><a href="https://www.kitobook.com/compare/book/02/23/16/" title="сравнение переводов, параллельные ссылки">16</a></sup> Bug‘doy o‘rimini yig‘ishtirishni boshlaganingizda, dalangizga ekkan urug‘ning ilk hosilidan nazr qilinglar. Shu orqali Hosil bayramini nishonlanglar. Kuzda daladagi hamma hosilingizni yig‘ishtirib bo‘lganingizda, Chayla bayramini nishonlanglar.</div>
  <div id="17"><sup><a href="https://www.kitobook.com/compare/book/02/23/17/" title="сравнение переводов, параллельные ссылки">17</a></sup> Hamma erkaklar har yili shu uchala bayramda Men, Egangiz Rabbiyning huzuriga kelib sajda qilsin.</div>
  <div id="18"><sup><a href="https://www.kitobook.com/compare/book/02/23/18/" title="сравнение переводов, параллельные ссылки">18</a></sup> Menga qilingan qurbonlikning qonini xamirturush qo‘shilgan non bilan birga nazr qilmanglar. Qilingan qurbonlikning yog‘ini ertalabga qoldirmay kuydiringlar.</div>
  <div id="19"><sup><a href="https://www.kitobook.com/compare/book/02/23/19/" title="сравнение переводов, параллельные ссылки">19</a></sup> Yeringizdan olgan ilk hosilning eng yaxshisini Men, Egangiz Xudoning uyiga olib kelinglar. Uloqchani onasining sutida qaynatmanglar.</div>
  <div id="20"><sup><a href="https://www.kitobook.com/compare/book/02/23/20/" title="сравнение переводов, параллельные ссылки">20</a></sup> Sizlarni yo‘lda muhofaza etsin, sizlarni Men tayyorlagan yerga olib borsin, deb oldingizda farishtani yuboryapman.</div>
  <div id="21"><sup><a href="https://www.kitobook.com/compare/book/02/23/21/" title="сравнение переводов, параллельные ссылки">21</a></sup> Men unda zohir bo‘lganim uchun, unga e’tibor qilinglar, uning so‘zlariga quloq solinglar. Unga o‘jarlik qilmanglar, aks holda u o‘jarligingizni kechirmaydi.</div>
  <div id="22"><sup><a href="https://www.kitobook.com/compare/book/02/23/22/" title="сравнение переводов, параллельные ссылки">22</a></sup> Agar farishtamning aytganlariga diqqat bilan quloq solsangiz, Mening amrlarimga itoat etsangiz, dushmanlaringizga dushman, raqibingizga raqib bo‘laman.</div>
  <div id="23"><sup><a href="https://www.kitobook.com/compare/book/02/23/23/" title="сравнение переводов, параллельные ссылки">23</a></sup> Farishtam oldingizda borib, sizlarni Amor, Xet, Pariz, Kan’on, Xiv va Yobus xalqlarining yerlariga boshlab boradi. Men o‘sha xalqlarni yo‘q qilaman.</div>
  <div id="24"><sup><a href="https://www.kitobook.com/compare/book/02/23/24/" title="сравнение переводов, параллельные ссылки">24</a></sup> Ularning xudolariga sajda qilmanglar, xizmat qilmanglar. Bu xalqlarning odatlariga taqlid qilmanglar. Ularning xudolarini yo‘q qilinglar, butsimon toshlarini sindirib tashlanglar.</div>
  <div id="25"><sup><a href="https://www.kitobook.com/compare/book/02/23/25/" title="сравнение переводов, параллельные ссылки">25</a></sup> Faqat Men, Egangiz Xudogagina, xizmat qilinglar. Shunda Men osh–suvingizni barakali qilaman, orangizdan xastaliklarni yo‘q qilaman.</div>
  <div id="26"><sup><a href="https://www.kitobook.com/compare/book/02/23/26/" title="сравнение переводов, параллельные ссылки">26</a></sup> Yurtingizda homilasi tushib qolgan yoki befarzand ayol bo‘lmaydi. Men umringizni uzoq qilaman.</div>
  <div id="27"><sup><a href="https://www.kitobook.com/compare/book/02/23/27/" title="сравнение переводов, параллельные ссылки">27</a></sup> Sizlarga qarshi bo‘lgan xalqlarni Mendan qo‘rqadigan qilaman. Sizlarga qarshi jang qiladigan xalqlarni sarosimaga solaman. Dushmanlaringizning hammasini oldingizdan qochiraman.</div>
  <div id="28"><sup><a href="https://www.kitobook.com/compare/book/02/23/28/" title="сравнение переводов, параллельные ссылки">28</a></sup> Men Xiv, Kan’on va Xet xalqlarini vahimaga solib, arilar galasi singari oldingizdan quvaman.</div>
  <div id="29"><sup><a href="https://www.kitobook.com/compare/book/02/23/29/" title="сравнение переводов, параллельные ссылки">29</a></sup> Men bir yil ichidayoq ularni oldingizdan haydamayman. Bo‘lmasa, o‘sha yurt bo‘m–bo‘sh bo‘lib qoladi. Dasht hayvonlari sizlardan ko‘payib ketadi.</div>
  <div id="30"><sup><a href="https://www.kitobook.com/compare/book/02/23/30/" title="сравнение переводов, параллельные ссылки">30</a></sup> Sizlar ko‘payib, o‘sha yurtni butunlay egallab olguningizcha, u yerdagi xalqlarni oz–ozdan oldingizdan haydayman.</div>
  <div id="31"><sup><a href="https://www.kitobook.com/compare/book/02/23/31/" title="сравнение переводов, параллельные ссылки">31</a></sup> Chegaralaringizni Qizil dengizdan O‘rta yer dengizigacha, sahrodan Furot daryosigacha kengaytiraman. Sizlarni shu yurtning xalqlaridan qudratli qilaman. Sizlar ularni oldingizdan quvasizlar.</div>
  <div id="32"><sup><a href="https://www.kitobook.com/compare/book/02/23/32/" title="сравнение переводов, параллельные ссылки">32</a></sup> Ularning o‘zlari bilan ham, xudolari bilan ham ahd qilmanglar.</div>
  <div id="33"><sup><a href="https://www.kitobook.com/compare/book/02/23/33/" title="сравнение переводов, параллельные ссылки">33</a></sup> U xalqlar sizning yurtingizda yashamasin. Bo‘lmasa ular sizni o‘zlarining xudolariga sajda qildirib, Menga qarshi gunohga boshlaydi. Bu yo‘l bilan sizlarni tuzog‘iga ilintirib oladi.”</div>
</div>