<div itemprop="articleBody" class="text">
  <div id="1"><sup><a href="https://www.kitobook.com/compare/book/02/02/1/" title="сравнение переводов, параллельные ссылки">1</a></sup> O‘sha paytda Levi naslidan bir yigit bilan qiz oila qurdilar.</div>
  <div id="2"><sup><a href="https://www.kitobook.com/compare/book/02/02/2/" title="сравнение переводов, параллельные ссылки">2</a></sup> Keyinchalik ayol homilador bo‘lib, o‘g‘il tug‘di. Ayol chaqaloqning chiroyliligini ko‘rib, uni uch oy yashirib yurdi.</div>
  <div id="3"><sup><a href="https://www.kitobook.com/compare/book/02/02/3/" title="сравнение переводов, параллельные ссылки">3</a></sup> Lekin ayol chaqaloqni ortiq yashirib yurolmasligiga ko‘zi yetgach, qamish savat oldi. Suv kirmasin, deb savatni qora saqich bilan suvadi. Keyin savatning ichiga chaqaloqni solib, savatni daryo bo‘yidagi qamishzor orasiga qo‘yib ketdi.</div>
  <div id="4"><sup><a href="https://www.kitobook.com/compare/book/02/02/4/" title="сравнение переводов, параллельные ссылки">4</a></sup> Chaqaloqning opasi esa: “Uning taqdiri nima bo‘larkin”, deb uzoqdan kuzatib turdi.</div>
  <div id="5"><sup><a href="https://www.kitobook.com/compare/book/02/02/5/" title="сравнение переводов, параллельные ссылки">5</a></sup> Shu paytda fir’avnning qizi daryo bo‘yiga cho‘milgani kelib qoldi. Kanizaklari esa daryo bo‘yida yurishardi. Fir’avnning qizi birdan qamishzor orasidagi savatni ko‘rib qoldi–da, cho‘risiga: “Savatni olib kel!” deb buyurdi.</div>
  <div id="6"><sup><a href="https://www.kitobook.com/compare/book/02/02/6/" title="сравнение переводов, параллельные ссылки">6</a></sup> Fir’avnning qizi savatni ochib qarasaki, bir chaqaloq yig‘lab yotgan ekan. “Bu ibroniy bolalaridan biri”, dedi u. Chaqaloqqa rahmi keldi.</div>
  <div id="7"><sup><a href="https://www.kitobook.com/compare/book/02/02/7/" title="сравнение переводов, параллельные ссылки">7</a></sup> Chaqaloqning opasi shu paytda fir’avnning qizi oldiga kelib, undan so‘radi: — Borib, ibroniy ayollaridan birortasini chaqirib kelaymi? U enagalik qilib, sizga chaqaloqni boqib berardi.</div>
  <div id="8"><sup><a href="https://www.kitobook.com/compare/book/02/02/8/" title="сравнение переводов, параллельные ссылки">8</a></sup> — Mayli, bor, — dedi fir’avnning qizi. Qizcha borib, chaqaloqning onasini chaqirib keldi.</div>
  <div id="9"><sup><a href="https://www.kitobook.com/compare/book/02/02/9/" title="сравнение переводов, параллельные ссылки">9</a></sup> Fir’avnning qizi ayolga: — Mana bu chaqaloqni olib bor, menga boqib ber, — dedi. — Qilgan xizmating uchun haqini to‘layman. Shunday qilib, ayol chaqaloqni olib ketdi va o‘zi parvarish qildi.</div>
  <div id="10"><sup><a href="https://www.kitobook.com/compare/book/02/02/10/" title="сравнение переводов, параллельные ссылки">10</a></sup> Bola katta bo‘lgach, ayol uni fir’avnning qiziga olib keldi. Fir’avnning qizi bolani o‘ziga o‘g‘il qilib oldi. “Uni suvdan chiqarib olganman”, deb ismini Muso qo‘ydi.</div>
  <div id="11"><sup><a href="https://www.kitobook.com/compare/book/02/02/11/" title="сравнение переводов, параллельные ссылки">11</a></sup> Muso ulg‘aygandan keyin, bir kuni qabiladoshlarini ko‘rgani bordi. U qabiladoshlari qilayotgan og‘ir mehnatni ko‘rib yurgan edi. Bir Misrlik odam ibroniylardan — qabiladoshlaridan bittasini urayotganini ko‘rib qoldi.</div>
  <div id="12"><sup><a href="https://www.kitobook.com/compare/book/02/02/12/" title="сравнение переводов, параллельные ссылки">12</a></sup> Muso atrofga ko‘z tashladi. Hech kim yo‘qligiga ishonch hosil qilgach, Misrlik odamni o‘ldirib, qumga ko‘mib qo‘ydi.</div>
  <div id="13"><sup><a href="https://www.kitobook.com/compare/book/02/02/13/" title="сравнение переводов, параллельные ссылки">13</a></sup> Keyingi kuni Muso yana o‘sha yerga borganda, ikkita ibroniyning bir–biri bilan janjallashayotgani ustidan chiqib qoldi. Muso nohaqlik qilgan odamdan: “Nimaga birodaringni uryapsan?” deb so‘radi.</div>
  <div id="14"><sup><a href="https://www.kitobook.com/compare/book/02/02/14/" title="сравнение переводов, параллельные ссылки">14</a></sup> Shunda haligi odam: — Kim seni bizga hukmdor, hakam qilib qo‘ydi? Misrlikni o‘ldirganingday, meni ham o‘ldirmoqchimisan? — dedi. O‘sha zahoti Muso: “Bu ish oshkor bo‘lib qolganga o‘xshaydi”, deb o‘ylab qo‘rqib ketdi.</div>
  <div id="15"><sup><a href="https://www.kitobook.com/compare/book/02/02/15/" title="сравнение переводов, параллельные ссылки">15</a></sup> Keyin fir’avn ham bu voqeani eshitib, Musoni o‘ldirmoqchi bo‘ldi. Lekin Muso fir’avndan qochib Midiyon yurtiga ketdi. U Midiyonga kelib, quduq yonida o‘tirdi.</div>
  <div id="16"><sup><a href="https://www.kitobook.com/compare/book/02/02/16/" title="сравнение переводов, параллельные ссылки">16</a></sup> Midiyon yurti ruhoniysining yettita qizi bor edi. Qizlar otasining qo‘y–echkilarini sug‘orish uchun oxurlarga suv to‘ldirgani kelib qoldilar.</div>
  <div id="17"><sup><a href="https://www.kitobook.com/compare/book/02/02/17/" title="сравнение переводов, параллельные ссылки">17</a></sup> Ammo bir nechta cho‘pon kelib, qizlarni haydab yubordi. Shunda Muso qizlarni himoya qildi, ularning qo‘ylarini sug‘orishga ham yordamlashdi.</div>
  <div id="18"><sup><a href="https://www.kitobook.com/compare/book/02/02/18/" title="сравнение переводов, параллельные ссылки">18</a></sup> Keyin qizlar otalari Yatroning yoniga qaytib keldilar. — Nimaga bugun erta qaytib keldingizlar? — deb so‘radi Yatro qizlaridan.</div>
  <div id="19"><sup><a href="https://www.kitobook.com/compare/book/02/02/19/" title="сравнение переводов, параллельные ссылки">19</a></sup> — Misrlik bir odam bizni cho‘ponlardan himoya qildi, — deb javob berishdi qizlar. — Buning ustiga, bizning o‘rnimizga suv tortib, qo‘ylarimizni ham sug‘ordi.</div>
  <div id="20"><sup><a href="https://www.kitobook.com/compare/book/02/02/20/" title="сравнение переводов, параллельные ссылки">20</a></sup> — Qayerda o‘sha odam? — deb so‘radi Yatro qizlaridan. — Nimaga u odamni qoldirib keldingizlar? Boringlar, uni chaqirib kelinglar, biz bilan birga ovqatlansin.</div>
  <div id="21"><sup><a href="https://www.kitobook.com/compare/book/02/02/21/" title="сравнение переводов, параллельные ссылки">21</a></sup> Shunday qilib, Muso Yatronikida yashashga rozi bo‘ldi. Yatro esa Musoni qizi Zippuraga uylantirib qo‘ydi.</div>
  <div id="22"><sup><a href="https://www.kitobook.com/compare/book/02/02/22/" title="сравнение переводов, параллельные ссылки">22</a></sup> Zippura Musoga o‘g‘il tug‘ib berdi. Muso: “Men begona yurtda musofir bo‘lgan edim”, deb o‘g‘lining ismini Gershom qo‘ydi.</div>
  <div id="23"><sup><a href="https://www.kitobook.com/compare/book/02/02/23/" title="сравнение переводов, параллельные ссылки">23</a></sup> Yillar o‘tdi. Bu orada Misr fir’avni olamdan o‘tib ketdi. Isroil xalqi hamon qullikda azob chekar, madad so‘rab faryod qilardi. Ularning faryodi Xudoga yetib bordi.</div>
  <div id="24"><sup><a href="https://www.kitobook.com/compare/book/02/02/24/" title="сравнение переводов, параллельные ссылки">24</a></sup> Xudo Isroil xalqining ohu nolalarini eshitdi. Ibrohim, Is’hoq, Yoqub bilan ahd qilib bergan va’dasi[10] Uning yodida edi.</div>
  <div id="25"><sup><a href="https://www.kitobook.com/compare/book/02/02/25/" title="сравнение переводов, параллельные ссылки">25</a></sup> Xullas, Xudo Isroil xalqining ahvolini ko‘rib, ularga achindi.</div>
</div>