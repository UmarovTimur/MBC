<div itemprop="articleBody" class="text">
  <div id="1"><sup><a href="https://www.kitobook.com/compare/book/02/24/1/" title="сравнение переводов, параллельные ссылки">1</a></sup> Shundan keyin Egamiz Musoga dedi: — Sen Horunni va uning ikki o‘g‘li Nadov bilan Abihuni, Isroilning yetmishta oqsoqolini Mening huzurimga olib kelinglar. Keyin uzoqdan sajda qilinglar.</div>
  <div id="2"><sup><a href="https://www.kitobook.com/compare/book/02/24/2/" title="сравнение переводов, параллельные ссылки">2</a></sup> Menga faqat sen yaqin kelgin, boshqa hech kim yaqin kelmasin. Xalq esa sizlar bilan birga chiqmasin.</div>
  <div id="3"><sup><a href="https://www.kitobook.com/compare/book/02/24/3/" title="сравнение переводов, параллельные ссылки">3</a></sup> Muso kelib, Egamizning hamma amrlarini, hamma qonun–qoidalarini xalqqa aytib berdi. Xalq bir ovozdan: “Egamizning hamma aytganlarini bajaramiz”, deya javob berdi.</div>
  <div id="4"><sup><a href="https://www.kitobook.com/compare/book/02/24/4/" title="сравнение переводов, параллельные ссылки">4</a></sup> Muso Egamizning hamma amrlarini va qonun–qoidalarini yozdi. So‘ng ertasi kuni tongda turib, tog‘ etagiga qurbongoh qurdi. O‘n ikki Isroil qabilasining miqdoriga ko‘ra, o‘n ikkita tosh o‘rnatdi.</div>
  <div id="5"><sup><a href="https://www.kitobook.com/compare/book/02/24/5/" title="сравнение переводов, параллельные ссылки">5</a></sup> Muso Isroil xalqi orasidan yosh yigitlarni qurbonliklar keltirgani yubordi. Ular Egamizga kuydiriladigan qurbonliklar qilishdi. Buqalarni tinchlik qurbonliklari qilishdi.</div>
  <div id="6"><sup><a href="https://www.kitobook.com/compare/book/02/24/6/" title="сравнение переводов, параллельные ссылки">6</a></sup> Muso qonning yarmini tog‘oraga quydi, qolgan yarmini esa qurbongohga sepdi.</div>
  <div id="7"><sup><a href="https://www.kitobook.com/compare/book/02/24/7/" title="сравнение переводов, параллельные ссылки">7</a></sup> So‘ngra u Ahd kitobini olib, xalqqa ovoz chiqarib o‘qib berdi. Shunda xalq: “Egamizning hamma aytganlarini bajaramiz, Unga itoat qilamiz”, — dedi.</div>
  <div id="8"><sup><a href="https://www.kitobook.com/compare/book/02/24/8/" title="сравнение переводов, параллельные ссылки">8</a></sup> Muso tog‘oradagi qonni oldi–da, xalqqa sepib: “Ana shu so‘zlarga muvofiq, shu qon Egamiz sizlar bilan qilgan ahdni tasdiqlaydi”, — dedi.</div>
  <div id="9"><sup><a href="https://www.kitobook.com/compare/book/02/24/9/" title="сравнение переводов, параллельные ссылки">9</a></sup> Shundan keyin Muso, Horun, Nadov, Abihu va Isroilning yetmishta oqsoqoli toqqa chiqishib,</div>
  <div id="10"><sup><a href="https://www.kitobook.com/compare/book/02/24/10/" title="сравнение переводов, параллельные ссылки">10</a></sup> u yerda Isroil xalqining Xudosini ko‘rdilar: Uning oyoqlari ostida zangori yoqutdan qilingan koshin polga o‘xshash bir narsa bor edi. U osmon kabi havorang yaltiroq edi.</div>
  <div id="11"><sup><a href="https://www.kitobook.com/compare/book/02/24/11/" title="сравнение переводов, параллельные ссылки">11</a></sup> Isroil xalqining bu yo‘lboshchilari Xudoni ko‘rgan bo‘lsalar–da, Xudo ularni o‘ldirmadi. Ular o‘sha yerda qurbonlik go‘shtini tanovul qildilar.</div>
  <div id="12"><sup><a href="https://www.kitobook.com/compare/book/02/24/12/" title="сравнение переводов, параллельные ссылки">12</a></sup> Keyin Egamiz Musoga aytdi: — Toqqa Mening oldimga chiqib, shu yerda tur. Men senga amr va qonunlar yozilgan ikkita tosh lavhani beraman. Bu amr va qonunlarni xalq o‘rgansin, deb yozdim.</div>
  <div id="13"><sup><a href="https://www.kitobook.com/compare/book/02/24/13/" title="сравнение переводов, параллельные ссылки">13</a></sup> Muso bilan uning shogirdi Yoshua otlanishdi. Muso Xudoning muqaddas tog‘iga ketayotib,</div>
  <div id="14"><sup><a href="https://www.kitobook.com/compare/book/02/24/14/" title="сравнение переводов, параллельные ссылки">14</a></sup> oqsoqollarga aytdi: — Yonlaringizga qaytib kelgunimizcha shu yerda — qarorgohda kutib turinglar. Horun bilan Xur sizlarning yoningizda qoladi. Kimning ishi bo‘lsa, ularga murojaat etsin.</div>
  <div id="15"><sup><a href="https://www.kitobook.com/compare/book/02/24/15/" title="сравнение переводов, параллельные ссылки">15</a></sup> Muso toqqa chiqqanda, tog‘ni bulut qopladi.</div>
  <div id="16"><sup><a href="https://www.kitobook.com/compare/book/02/24/16/" title="сравнение переводов, параллельные ссылки">16</a></sup> Egamiz ulug‘vorligini zohir qilib, Sinay tog‘iga tushdi. Olti kun davomida bulut tog‘ni qoplab turdi. Yettinchi kuni Egamiz bulut orasidan Musoni chaqirdi.</div>
  <div id="17"><sup><a href="https://www.kitobook.com/compare/book/02/24/17/" title="сравнение переводов, параллельные ссылки">17</a></sup> Egamizning ulug‘vorligi tog‘ cho‘qqisida lovullayotgan alanga kabi Isroil xalqi ko‘zi o‘ngida zohir bo‘lib turardi.</div>
  <div id="18"><sup><a href="https://www.kitobook.com/compare/book/02/24/18/" title="сравнение переводов, параллельные ссылки">18</a></sup> Muso bulut orasida yurib, tog‘ cho‘qqisiga chiqdi. Muso tog‘da qirq kechayu qirq kunduz qoldi.</div>
</div>