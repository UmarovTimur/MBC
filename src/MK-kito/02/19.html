<div itemprop="articleBody" class="text">
  <div id="1"><sup><a href="https://www.kitobook.com/compare/book/02/19/1/" title="сравнение переводов, параллельные ссылки">1</a></sup> Isroil xalqi Rafidimdan ketdi. Misrdan chiqqandan keyin uchinchi oyning birinchi kuni ular Sinay sahrosiga yetib keldilar.</div>
  <div id="2"><sup><a href="https://www.kitobook.com/compare/book/02/19/2/" title="сравнение переводов, параллельные ссылки">2</a></sup> Ular Sinay tog‘i etagida qarorgoh qurdilar.</div>
  <div id="3"><sup><a href="https://www.kitobook.com/compare/book/02/19/3/" title="сравнение переводов, параллельные ссылки">3</a></sup> Muso toqqa — Xudoning huzuriga chiqdi. Egamiz tog‘dan uni chaqirib, shunday dedi: — Yoqub nasliga — Isroil xalqiga shunday deb ayt:</div>
  <div id="4"><sup><a href="https://www.kitobook.com/compare/book/02/19/4/" title="сравнение переводов, параллельные ссылки">4</a></sup> “Men, Egangiz, Misrliklarni nima qilganimni ko‘rgansizlar. Burgut o‘z bolalarini qanotlari ustida ko‘tarib keltirganday, Men sizlarni ko‘tarib, huzurimga olib kelganimni ham ko‘rgansizlar.</div>
  <div id="5"><sup><a href="https://www.kitobook.com/compare/book/02/19/5/" title="сравнение переводов, параллельные ссылки">5</a></sup> Endi Mening amrlarimga chin dildan itoat etsangiz, ahdimga rioya qilsangiz, sizlar Mening xalqim, boshqa xalqlar orasida xazinam bo‘lasizlar. Butun yer Menikidir,</div>
  <div id="6"><sup><a href="https://www.kitobook.com/compare/book/02/19/6/" title="сравнение переводов, параллельные ссылки">6</a></sup> ammo sizlar Men, Egangizga, xizmat qiladigan ruhoniylar shohligi, muqaddas bir xalq bo‘lasizlar.” Isroil xalqiga sen yetkazadigan xabar shudir.</div>
  <div id="7"><sup><a href="https://www.kitobook.com/compare/book/02/19/7/" title="сравнение переводов, параллельные ссылки">7</a></sup> Muso kelib, xalq oqsoqollarini chaqirdi. Egamiz unga, ayt, deb amr etgan hamma gaplarni aytdi.</div>
  <div id="8"><sup><a href="https://www.kitobook.com/compare/book/02/19/8/" title="сравнение переводов, параллельные ссылки">8</a></sup> Jamiki xalq bir ovozdan: “Egamizning hamma aytganlarini bajaramiz”, deb javob berdi. Muso xalqning javobini Egamizga qaytarib olib keldi.</div>
  <div id="9"><sup><a href="https://www.kitobook.com/compare/book/02/19/9/" title="сравнение переводов, параллельные ссылки">9</a></sup> Egamiz Musoga: — Men sening oldingga qalin bulut ichida kelaman, — dedi, — toki Men senga gapirayotganimni xalq eshitsin. Shunda xalq senga har doim ishonadi. Muso xalqning gapini Egamizga aytganda,</div>
  <div id="10"><sup><a href="https://www.kitobook.com/compare/book/02/19/10/" title="сравнение переводов, параллельные ссылки">10</a></sup> Egamiz dedi: — Bor, bugun va ertaga xalq poklansin, kiyimlarini yuvsin.</div>
  <div id="11"><sup><a href="https://www.kitobook.com/compare/book/02/19/11/" title="сравнение переводов, параллельные ссылки">11</a></sup> Shunday qilib, ertadan keyingi kunga tayyor bo‘lishsin. O‘sha kuni Men, Egangiz, Sinay tog‘iga tushaman. Jamiki xalq Meni o‘sha yerda ko‘radi.</div>
  <div id="12"><sup><a href="https://www.kitobook.com/compare/book/02/19/12/" title="сравнение переводов, параллельные ссылки">12</a></sup> Tog‘ atrofiga chegara qilib qo‘y, toki xalq chegarani bosib o‘tmasin. Xalqqa ayt: “Toqqa chiqmanglar, tog‘ning yaqiniga ham bora ko‘rmanglar. Agar birortasi toqqa qadam qo‘ysa, o‘shaning jazosi o‘limdir.</div>
  <div id="13"><sup><a href="https://www.kitobook.com/compare/book/02/19/13/" title="сравнение переводов, параллельные ссылки">13</a></sup> O‘sha odamga qo‘l tekkizilmasdan, toshbo‘ron qilib yoki o‘q otib o‘ldiriladi. Hayvon bo‘ladimi yoki inson bo‘ladimi, o‘limga hukm qilinadi.” Burg‘u ovozi qattiq chalingandan keyin esa xalq toqqa chiqsa bo‘ladi.</div>
  <div id="14"><sup><a href="https://www.kitobook.com/compare/book/02/19/14/" title="сравнение переводов, параллельные ссылки">14</a></sup> Shunday qilib, Muso tog‘dan xalqning yoniga tushdi, xalq poklandi, kiyimlarini yuvdi.</div>
  <div id="15"><sup><a href="https://www.kitobook.com/compare/book/02/19/15/" title="сравнение переводов, параллельные ссылки">15</a></sup> Keyin u xalqqa: — Uchinchi kunga tayyor bo‘linglar, xotinlaringizga yaqinlashmanglar, — deb aytdi.</div>
  <div id="16"><sup><a href="https://www.kitobook.com/compare/book/02/19/16/" title="сравнение переводов, параллельные ссылки">16</a></sup> Uchinchi kuni ertalab momaqaldiroq bo‘lib, chaqmoq chaqdi. Tog‘ning ustini qalin bulut qopladi. Burg‘u ovozi juda qattiq chalindi. Qarorgohdagi jamiki xalqni titroq bosdi.</div>
  <div id="17"><sup><a href="https://www.kitobook.com/compare/book/02/19/17/" title="сравнение переводов, параллельные ссылки">17</a></sup> Muso xalqni Xudo bilan uchrashtirgani qarorgohdan olib chiqdi. Xalq tog‘ning etagida turdi.</div>
  <div id="18"><sup><a href="https://www.kitobook.com/compare/book/02/19/18/" title="сравнение переводов, параллельные ссылки">18</a></sup> Keyin Egamiz Sinay tog‘iga — tog‘ cho‘qqisiga tushdi. Egamiz Sinay tog‘iga alanga ichida tushib kelgani uchun, butun tog‘ tutayotgan edi. Tog‘ qattiq silkinganda, tandirdan tutun chiqqani singari, tog‘dan ham tutun chiqayotgan edi.</div>
  <div id="19"><sup><a href="https://www.kitobook.com/compare/book/02/19/19/" title="сравнение переводов, параллельные ссылки">19</a></sup> Burg‘u ovozi qattiqroq chiqqani sari, Muso ham gapirardi. Xudo unga momaqaldiroq orasidan turib javob berardi.</div>
  <div id="20"><sup><a href="https://www.kitobook.com/compare/book/02/19/20/" title="сравнение переводов, параллельные ссылки">20</a></sup> Egamiz Musoni tog‘ cho‘qqisiga chaqirdi. Muso u yerga chiqdi.</div>
  <div id="21"><sup><a href="https://www.kitobook.com/compare/book/02/19/21/" title="сравнение переводов, параллельные ссылки">21</a></sup> Keyin Egamiz Musoga aytdi: — Pastga tush, xalqni ogohlantir, ular chegarani bosib o‘tishmasin. Ular Men, Egangizni, ko‘rgani kelmasliklari lozim, shunday qilganlar nobud bo‘ladi.</div>
  <div id="22"><sup><a href="https://www.kitobook.com/compare/book/02/19/22/" title="сравнение переводов, параллельные ссылки">22</a></sup> Hatto doimo Mening yaqinimga keladigan ruhoniylar ham o‘zlarini poklashlari lozim. Aks holda, Men ularni qirib tashlayman.</div>
  <div id="23"><sup><a href="https://www.kitobook.com/compare/book/02/19/23/" title="сравнение переводов, параллельные ссылки">23</a></sup> Shunda Muso Egamizga aytdi: — Xalq Sinay tog‘iga chiqmaydi. O‘zing: “Tog‘ atrofiga chegara qo‘y, bu tog‘ni muqaddas saqla”, deb meni ogohlantirgan eding.</div>
  <div id="24"><sup><a href="https://www.kitobook.com/compare/book/02/19/24/" title="сравнение переводов, параллельные ссылки">24</a></sup> Egamiz unga: — Bor, pastga tush! — dedi. — O‘zing bilan birga Horunni olib kel. Ammo ruhoniylar yoki xalq, toqqa chiqamiz, deb chegarani oyoq osti qilishmasin. Aks holda, ularni Men oyoq osti qilaman.</div>
  <div id="25"><sup><a href="https://www.kitobook.com/compare/book/02/19/25/" title="сравнение переводов, параллельные ссылки">25</a></sup> Shunday qilib, Muso xalqning yoniga tushdi. Egamizning aytganlarini ularga gapirib berdi.</div>
</div>