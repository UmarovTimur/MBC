<div itemprop="articleBody" class="text">
  <div id="1"><sup><a href="https://www.kitobook.com/compare/book/02/17/1/" title="сравнение переводов, параллельные ссылки">1</a></sup> Isroil xalqining butun jamoasi har doim Egamizning amriga rioya qilib, bir joydan boshqa joyga ko‘chib, Sin sahrosidan ketdi. Rafidimda qarorgoh qurgan edi, lekin u yerda Isroil xalqi uchun ichgani suv yo‘q ekan.</div>
  <div id="2"><sup><a href="https://www.kitobook.com/compare/book/02/17/2/" title="сравнение переводов, параллельные ссылки">2</a></sup> Ular Musoga: “Bizga ichgani suv ber”, deb nolidilar. Shunda Muso: — Nimaga menga noliyapsizlar?! — dedi. — Nima uchun Egamizni sinayapsizlar?!</div>
  <div id="3"><sup><a href="https://www.kitobook.com/compare/book/02/17/3/" title="сравнение переводов, параллельные ссылки">3</a></sup> Lekin xalq chanqagan edi. “Nimaga bizni Misrdan olib chiqding?! O‘zimizni, bolalarimizni, chorvamizni suvsizlikdan o‘ldirish uchun olib chikqan ekansan–da?!” deb Musoga ming‘irlab nolidi.</div>
  <div id="4"><sup><a href="https://www.kitobook.com/compare/book/02/17/4/" title="сравнение переводов, параллельные ссылки">4</a></sup> — Bu xalqni nima qilay? — deb iltijo qildi Muso Egamizga. — Yana bir ozdan keyin ular meni toshbo‘ron qilishadi–ku!</div>
  <div id="5"><sup><a href="https://www.kitobook.com/compare/book/02/17/5/" title="сравнение переводов, параллельные ссылки">5</a></sup> — Isroil oqsoqollaridan ba’zilarini yoningga olib, xalqning oldida bor! — deb amr berdi Egamiz Musoga. — Nil daryosiga urgan tayog‘ingni ham o‘zing bilan ol.</div>
  <div id="6"><sup><a href="https://www.kitobook.com/compare/book/02/17/6/" title="сравнение переводов, параллельные ссылки">6</a></sup> Men sening oldingda — Sinay tog‘idagi qoyaning tepasida turaman. Sen tayoqni qoyaga ur, qoyadan suv otilib chiqadi. Keyin xalq ichadi. Muso Isroil oqsoqollarining ko‘zi oldida Egamiz aytganday qildi.</div>
  <div id="7"><sup><a href="https://www.kitobook.com/compare/book/02/17/7/" title="сравнение переводов, параллельные ссылки">7</a></sup> Shunday qilib, Muso o‘sha joyga Massax va Mariva, deb nom berdi. Isroil xalqi u yerda Muso bilan janjal qilgan, “Egamiz biz uchun g‘amxo‘rlik qiladimi, yo‘qmi?” deb Uni sinagan edi.</div>
  <div id="8"><sup><a href="https://www.kitobook.com/compare/book/02/17/8/" title="сравнение переводов, параллельные ссылки">8</a></sup> Omolek xalqi Rafidimga kelib, Isroil xalqiga urush ochdilar.</div>
  <div id="9"><sup><a href="https://www.kitobook.com/compare/book/02/17/9/" title="сравнение переводов, параллельные ссылки">9</a></sup> Shunda Muso Yoshuaga: — Odamlardan tanlab olgin–da, borib, Omoleklarga qarshi urushga chiq! — dedi. — Ertaga men tepalikning ustida bo‘laman. Xudo, ol, deb tayinlagan tayoq qo‘limda bo‘ladi.</div>
  <div id="10"><sup><a href="https://www.kitobook.com/compare/book/02/17/10/" title="сравнение переводов, параллельные ссылки">10</a></sup> Yoshua Muso buyurganday qilib Omoleklar bilan jang qilgani bordi. Muso, Horun va Xur tepalikning ustiga chiqishdi.</div>
  <div id="11"><sup><a href="https://www.kitobook.com/compare/book/02/17/11/" title="сравнение переводов, параллельные ссылки">11</a></sup> Muso qo‘llarini ko‘targanda, Isroil xalqi g‘olib kelar, tushirganda esa Omoleklar g‘olib kelardi.</div>
  <div id="12"><sup><a href="https://www.kitobook.com/compare/book/02/17/12/" title="сравнение переводов, параллельные ссылки">12</a></sup> Oxiri Musoning qo‘llari toliqdi. Shunda Horun bilan Xur Musoga tosh keltirib qo‘yib berdilar. Muso tosh ustiga o‘tirdi. Keyin Musoning qo‘llarini bir tomondan Horun, bir tomondan Xur yuqoriga ko‘tarib turdi. Quyosh botguncha, Musoning qo‘llarini yuqoriga ko‘tarib turaverdilar.</div>
  <div id="13"><sup><a href="https://www.kitobook.com/compare/book/02/17/13/" title="сравнение переводов, параллельные ссылки">13</a></sup> Shunday qilib, Yoshua Omoleklarni yengib, qilichdan o‘tkazdi.</div>
  <div id="14"><sup><a href="https://www.kitobook.com/compare/book/02/17/14/" title="сравнение переводов, параллельные ссылки">14</a></sup> Shundan keyin Egamiz Musoga aytdi: — Bu g‘alabani xotira qilib, yozib qo‘y, mening quyidagi va’damni ham kirit: “Men Omoleklarning nomini yer yuzidan o‘chiraman.” Keyin buni ovoz chiqarib Yoshuaga o‘qib ber.</div>
  <div id="15"><sup><a href="https://www.kitobook.com/compare/book/02/17/15/" title="сравнение переводов, параллельные ссылки">15</a></sup> Muso bir qurbongoh qurdirib, bu qurbongohga: “Egam bayrog‘imdir”, deb nom berdi.</div>
  <div id="16"><sup><a href="https://www.kitobook.com/compare/book/02/17/16/" title="сравнение переводов, параллельные ссылки">16</a></sup> “Omoleklar Egamizning taxtiga qarshi qo‘llarini ko‘tarishga jur’at qilganlari uchun, Egamiz doimo ularga qarshi urushda bo‘ladi”, dedi.</div>
</div>