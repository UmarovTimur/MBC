<div itemprop="articleBody" class="text">
  <div id="1"><sup><a href="https://www.kitobook.com/compare/book/02/29/1/" title="сравнение переводов, параллельные ссылки">1</a></sup> Horun bilan uning o‘g‘illari ruhoniy bo‘lib, Menga xizmat qiladilar. Shuning uchun ularni Menga bag‘ishlab, quyidagicha marosim o‘tkaz. Nuqsonsiz bitta buqani va ikkita qo‘chqor qo‘yni ol.</div>
  <div id="2"><sup><a href="https://www.kitobook.com/compare/book/02/29/2/" title="сравнение переводов, параллельные ссылки">2</a></sup> Sifatli bug‘doy unidan qilingan xamirturushsiz nonlarni, zaytun moyi qo‘shilgan xamirturushsiz nonlarni va zaytunmoyi surtilgan xamirturushsiz chalpaklarni ham pishirtir.</div>
  <div id="3"><sup><a href="https://www.kitobook.com/compare/book/02/29/3/" title="сравнение переводов, параллельные ссылки">3</a></sup> Shundan keyin nonlarni savatga solib, buqa va ikkala qo‘chqor bilan birga Menga nazr qilib olib kel.</div>
  <div id="4"><sup><a href="https://www.kitobook.com/compare/book/02/29/4/" title="сравнение переводов, параллельные ссылки">4</a></sup> Horun bilan o‘g‘illarini Uchrashuv chodiri kiraverishiga olib kel. Hammalarini suv bilan yuv.</div>
  <div id="5"><sup><a href="https://www.kitobook.com/compare/book/02/29/5/" title="сравнение переводов, параллельные ссылки">5</a></sup> So‘ngra ruhoniylik liboslarini ol. Horunga ko‘ylakni va ridoni, efodni, ko‘krakpechni kiygiz. Efodning mahorat bilan naqsh solingan kamarini Horunga bog‘la.</div>
  <div id="6"><sup><a href="https://www.kitobook.com/compare/book/02/29/6/" title="сравнение переводов, параллельные ссылки">6</a></sup> Keyin Horunning boshiga sallani kiygizib, sallaning ustiga oltin lavhani — uni boshqalardan ajratib turadigan muqaddaslik ramzini o‘rnashtir.</div>
  <div id="7"><sup><a href="https://www.kitobook.com/compare/book/02/29/7/" title="сравнение переводов, параллельные ссылки">7</a></sup> Keyin Horunning boshiga sallani kiygizib, sallaning ustiga oltin lavhani — uni boshqalardan ajratib turadigan muqaddaslik ramzini o‘rnashtir.So‘ngra muqaddas qiladigan moyni olib, uning boshiga surt va uni Mening xizmatimga bag‘ishla.</div>
  <div id="8"><sup><a href="https://www.kitobook.com/compare/book/02/29/8/" title="сравнение переводов, параллельные ссылки">8</a></sup> Horunning o‘g‘illarini olib kelib, ularga ko‘ylakni kiygizib,</div>
  <div id="9"><sup><a href="https://www.kitobook.com/compare/book/02/29/9/" title="сравнение переводов, параллельные ссылки">9</a></sup> boshlariga peshanabog‘ bog‘la. Horun bilan o‘g‘illariga yana belbog‘ bog‘la. Doimiy qonun–qoida bo‘yicha ruhoniylik ularniki bo‘ladi. So‘ng Horun va uning o‘g‘illarini ruhoniylik xizmatiga tayinla.</div>
  <div id="10"><sup><a href="https://www.kitobook.com/compare/book/02/29/10/" title="сравнение переводов, параллельные ссылки">10</a></sup> Buqani Uchrashuv chodiri oldiga olib kel. Horun bilan o‘g‘illari esa buqaning boshiga qo‘llarini qo‘yishgach,</div>
  <div id="11"><sup><a href="https://www.kitobook.com/compare/book/02/29/11/" title="сравнение переводов, параллельные ссылки">11</a></sup> Uchrashuv chodiriga kiraverishda Men, Egangizning huzurida buqani so‘y.</div>
  <div id="12"><sup><a href="https://www.kitobook.com/compare/book/02/29/12/" title="сравнение переводов, параллельные ссылки">12</a></sup> Buqaning qonidan olib, barmog‘ing bilan qurbongohning shoxlariga qonni surt. Ortgan qonning hammasini esa qurbongohning yoniga to‘k.</div>
  <div id="13"><sup><a href="https://www.kitobook.com/compare/book/02/29/13/" title="сравнение переводов, параллельные ссылки">13</a></sup> Ichak–chovoqlarini qoplab turgan hamma yog‘larini, jigarning a’lo qismini, ikkala buyragini va buyrak atrofidagi yog‘larini olib, qurbongohda kuydir.</div>
  <div id="14"><sup><a href="https://www.kitobook.com/compare/book/02/29/14/" title="сравнение переводов, параллельные ссылки">14</a></sup> Buqaning go‘shtini, terisini, chiqindilarini qarorgohdan tashqariga olib chiqib kuydir. Bu gunoh qurbonligidir.</div>
  <div id="15"><sup><a href="https://www.kitobook.com/compare/book/02/29/15/" title="сравнение переводов, параллельные ссылки">15</a></sup> So‘ngra qo‘chqor qo‘yning bittasini olib kel. Horun bilan o‘g‘illari qo‘chqorning boshiga qo‘llarini qo‘yishgach,</div>
  <div id="16"><sup><a href="https://www.kitobook.com/compare/book/02/29/16/" title="сравнение переводов, параллельные ссылки">16</a></sup> qo‘chqorni so‘yib, qonidan olgin–da, qurbongohning to‘rtta yon tomoniga sep.</div>
  <div id="17"><sup><a href="https://www.kitobook.com/compare/book/02/29/17/" title="сравнение переводов, параллельные ссылки">17</a></sup> Qo‘chqorning tanasini bo‘laklab, ichak–chovoqlarini, oyoqlarini yuv. Qo‘chqorning bu a’zolarini bo‘laklangan tanasi va kallasi ustiga qo‘yib,</div>
  <div id="18"><sup><a href="https://www.kitobook.com/compare/book/02/29/18/" title="сравнение переводов, параллельные ссылки">18</a></sup> qo‘chqorni qurbongohda kuydir. Olovda kuydirilgan bu qurbonlikdan Men, Egangizga, yoqimli hid keladi.</div>
  <div id="19"><sup><a href="https://www.kitobook.com/compare/book/02/29/19/" title="сравнение переводов, параллельные ссылки">19</a></sup> Keyin ikkinchi qo‘chqor qo‘yni olib kel. Horun bilan o‘g‘illari qo‘llarini qo‘chqorning boshiga qo‘ygach,</div>
  <div id="20"><sup><a href="https://www.kitobook.com/compare/book/02/29/20/" title="сравнение переводов, параллельные ссылки">20</a></sup> qo‘chqorni so‘yib, qonini ol. So‘ngra Horun bilan o‘g‘illarining o‘ng qulog‘i solinchagiga, o‘ng qo‘lining bosh barmog‘iga, o‘ng oyog‘ining bosh barmog‘iga qon surt. So‘ngra qurbongohning to‘rtta yon tomoniga qon sep.</div>
  <div id="21"><sup><a href="https://www.kitobook.com/compare/book/02/29/21/" title="сравнение переводов, параллельные ссылки">21</a></sup> Keyin qurbongohdagi qondan, muqaddas qiladigan moydan olib, Horun bilan o‘g‘illariga, hammalarining ruhoniylik liboslariga sep. Shunday qilib, Horun bilan o‘g‘illari, hammalarining liboslari muqaddas bo‘ladi.</div>
  <div id="22"><sup><a href="https://www.kitobook.com/compare/book/02/29/22/" title="сравнение переводов, параллельные ссылки">22</a></sup> Bu qo‘chqor Horun va uning o‘g‘illarini ruhoniylikka tayinlash marosimida foydalaniladi. Shuning uchun qo‘chqor qo‘yning o‘ng sonini, ichak–chovoqlarini qoplab turgan hamma yog‘larini, jigarning a’lo qismini, ikkala buyragini va buyrak atrofidagi yog‘larni ol.</div>
  <div id="23"><sup><a href="https://www.kitobook.com/compare/book/02/29/23/" title="сравнение переводов, параллельные ссылки">23</a></sup> Yana Men, Egangizning huzuridagi savatdan sifatli bug‘doy unidan qilingan xamirturushsiz nondan bittasini, zaytun moyi qo‘shilgan xamirturushsiz nondan bittasini va zaytun moyi surtilgan xamirturushsiz chalpakdan bittasini ol.</div>
  <div id="24"><sup><a href="https://www.kitobook.com/compare/book/02/29/24/" title="сравнение переводов, параллельные ссылки">24</a></sup> Bularning hammasini Horunning va uning o‘g‘illarining qo‘llariga qo‘y. Bularni ular Men, Egangizga, bag‘ishlaganlarini ko‘rsatish uchun yuqoriga ko‘tarishsin.</div>
  <div id="25"><sup><a href="https://www.kitobook.com/compare/book/02/29/25/" title="сравнение переводов, параллельные ссылки">25</a></sup> So‘ngra bu hamma nazrlarni ularning qo‘llaridan olib, qurbongohda birinchi kuydiriladigan qo‘chqor bilan kuydir. Olovda kuydirilgan bu nazrlardan ham Men, Egangizga, yoqimli hid keladi.</div>
  <div id="26"><sup><a href="https://www.kitobook.com/compare/book/02/29/26/" title="сравнение переводов, параллельные ссылки">26</a></sup> So‘ngra ruhoniylikka tayinlash marosimida foydalaniladigan o‘sha ikkinchi qo‘chqorning to‘shini olib, Men, Egangizga, bag‘ishlaganini ko‘rsatish uchun yuqoriga ko‘tar. Bunisi sening ulushing bo‘ladi.</div>
  <div id="27"><sup><a href="https://www.kitobook.com/compare/book/02/29/27/" title="сравнение переводов, параллельные ссылки">27</a></sup> Horun va uning o‘g‘illari Mening huzurimda ruhoniylikka tayinlanish marosimida qo‘chqorning yuqoriga ko‘tariladigan qismlari — to‘shi va soni muqaddas, deb qaraladi.</div>
  <div id="28"><sup><a href="https://www.kitobook.com/compare/book/02/29/28/" title="сравнение переводов, параллельные ссылки">28</a></sup> Kelgusida Isroil xalqi Men, Egangizga, tinchlik qurbonliklari qilganlarida, bu qismlar Horun va uning o‘g‘illariga doimiy ulush qilib berilsin.</div>
  <div id="29"><sup><a href="https://www.kitobook.com/compare/book/02/29/29/" title="сравнение переводов, параллельные ссылки">29</a></sup> Horunning muqaddas ruhoniylik liboslari o‘zidan keyin uning nasllariniki bo‘lsin. Horunning nasllariga shu liboslarda moy surtilib, shu liboslarda ular oliy ruhoniylikka tayinlanadilar.</div>
  <div id="30"><sup><a href="https://www.kitobook.com/compare/book/02/29/30/" title="сравнение переводов, параллельные ссылки">30</a></sup> Horunning o‘rniga oliy ruhoniy bo‘lib, Muqaddas xonada xizmat qilish uchun Uchrashuv chodiriga kiradigan o‘g‘li bu liboslarni yetti kun kiyib yursin.</div>
  <div id="31"><sup><a href="https://www.kitobook.com/compare/book/02/29/31/" title="сравнение переводов, параллельные ссылки">31</a></sup> Endi ruhoniylikka tayinlanish marosimida qurbonlik qilingan qo‘chqor qo‘yning go‘shtini olib, muqaddas joyda qaynat.</div>
  <div id="32"><sup><a href="https://www.kitobook.com/compare/book/02/29/32/" title="сравнение переводов, параллельные ссылки">32</a></sup> Horun bilan o‘g‘illari Uchrashuv chodiriga kiraverishda qo‘chqor go‘shtidan va savatdagi nonlardan tanovul qilishsin.</div>
  <div id="33"><sup><a href="https://www.kitobook.com/compare/book/02/29/33/" title="сравнение переводов, параллельные ссылки">33</a></sup> Faqat ular bu go‘shtdan va nondan tanovul qila oladilar. Horun va uning o‘g‘illarini ruhoniylikka tayinlash va bag‘ishlash marosimida ularni gunohdan poklash uchun o‘sha non va go‘shtdan foydalaniladi. Bu go‘sht va non muqaddas bo‘lgani uchun, ruhoniy bo‘lmagan odamlar bulardan tanovul qila olmaydi.</div>
  <div id="34"><sup><a href="https://www.kitobook.com/compare/book/02/29/34/" title="сравнение переводов, параллельные ссылки">34</a></sup> Agar ruhoniylikka tayinlanish marosimida qurbonlik qilingan go‘shtdan va nonlar nazridan ertalabgacha qolsa, qolganlarini olovda kuydir. Bular muqaddas bo‘lgani uchun tanovul qilish mumkin emas.</div>
  <div id="35"><sup><a href="https://www.kitobook.com/compare/book/02/29/35/" title="сравнение переводов, параллельные ссылки">35</a></sup> Men senga amr etganimday, yetti kun davomida har kuni Horun va uning o‘g‘illari uchun ruhoniylikka tayinlanish marosimini takrorla.</div>
  <div id="36"><sup><a href="https://www.kitobook.com/compare/book/02/29/36/" title="сравнение переводов, параллельные ссылки">36</a></sup> Ularni gunohlaridan poklash uchun har kuni buqa qurbonlik qil. Qurbongohni poklash uchun marosim o‘tkaz. Qurbongohga moydan surtib, muqaddas qil.</div>
  <div id="37"><sup><a href="https://www.kitobook.com/compare/book/02/29/37/" title="сравнение переводов, параллельные ссылки">37</a></sup> Yetti kun davomida har kuni shunday qil. Ana shunda qurbongoh g‘oyat muqaddas bo‘ladi. Birontasi yoki biron narsa qurbongohga tegib ketganda ham, u muqaddas bo‘ladi.</div>
  <div id="38"><sup><a href="https://www.kitobook.com/compare/book/02/29/38/" title="сравнение переводов, параллельные ссылки">38</a></sup> Har kuni ikkita bir yoshli qo‘zini qurbongohda qurbonlik qilib kuydir.</div>
  <div id="39"><sup><a href="https://www.kitobook.com/compare/book/02/29/39/" title="сравнение переводов, параллельные ссылки">39</a></sup> Bitta qo‘zini ertalab, ikkinchisini kechqurun qurbonlik qil.</div>
  <div id="40"><sup><a href="https://www.kitobook.com/compare/book/02/29/40/" title="сравнение переводов, параллельные ссылки">40</a></sup> Har bir qo‘ziga qo‘shib, ikki kosa toza zaytun moyi aralashtirilgan to‘rt kosa sifatli unni don nazri qilib keltir.</div>
  <div id="41"><sup><a href="https://www.kitobook.com/compare/book/02/29/41/" title="сравнение переводов, параллельные ссылки">41</a></sup> Shu bilan birga, ikki kosa sharob nazrini ham keltir. Olovda kuydiriladigan bu qurbonliklardan Men, Egangizga, yoqimli hid keladi.</div>
  <div id="42"><sup><a href="https://www.kitobook.com/compare/book/02/29/42/" title="сравнение переводов, параллельные ссылки">42</a></sup> Quydiriladigan bu ikki qurbonlik Men, Egangizning huzurida, Uchrashuv chodiriga kiraverishda avlodlar osha qilinsin. O‘sha yerda Men sen bilan uchrashib, gaplashaman.</div>
  <div id="43"><sup><a href="https://www.kitobook.com/compare/book/02/29/43/" title="сравнение переводов, параллельные ссылки">43</a></sup> Uchrashuv chodirida Men zohir bo‘lib, Isroil xalqi bilan uchrashaman, ulug‘vorligimdan bu joy muqaddas bo‘ladi.</div>
  <div id="44"><sup><a href="https://www.kitobook.com/compare/book/02/29/44/" title="сравнение переводов, параллельные ссылки">44</a></sup> Men Uchrashuv chodirini va qurbongohni muqaddas qilaman. Horun bilan o‘g‘illari ruhoniy bo‘lib, Menga xizmat qilishlari uchun ularni ham muqaddas qilaman.</div>
  <div id="45"><sup><a href="https://www.kitobook.com/compare/book/02/29/45/" title="сравнение переводов, параллельные ссылки">45</a></sup> Men Isroil xalqi orasida istiqomat qilaman, ularning Xudosi bo‘laman.</div>
  <div id="46"><sup><a href="https://www.kitobook.com/compare/book/02/29/46/" title="сравнение переводов, параллельные ссылки">46</a></sup> Shunda Men Isroil xalqi orasida istiqomat qilay, deb ularni Misr yurtidan olib chiqqan Egasi Xudo Men ekanligimni ular bilib oladilar. Men ularning Egasi Xudoman.</div>
</div>