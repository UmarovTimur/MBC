<div itemprop="articleBody" class="text">
  <div id="1"><sup><a href="https://www.kitobook.com/compare/book/12/21/1/" title="сравнение переводов, параллельные ссылки">1</a></sup> Manashe o‘n ikki yoshida shoh bo‘lib, Quddusda ellik besh yil hukmdorlik qildi. Onasining ismi Xafzibo edi.</div>
  <div id="2"><sup><a href="https://www.kitobook.com/compare/book/12/21/2/" title="сравнение переводов, параллельные ссылки">2</a></sup> U Egamiz oldida qabih ishlar qildi. Egamiz xalqi Isroilning oldidan quvib yuborgan xalqlarning jirkanch odatlariga ergashdi.</div>
  <div id="3"><sup><a href="https://www.kitobook.com/compare/book/12/21/3/" title="сравнение переводов, параллельные ссылки">3</a></sup> Otasi Hizqiyo yo‘q qilgan sajdagohlarni qaytadan barpo etdi. U Isroil shohi Axab kabi, Baalga atab qurbongohlar qurdi, Asheraning ustunini o‘rnatdi. Barcha samoviy jismlarga sajda qilib xizmat etdi.</div>
  <div id="4"><sup><a href="https://www.kitobook.com/compare/book/12/21/4/" title="сравнение переводов, параллельные ссылки">4</a></sup> Manashe Egamizning ulug‘lanishi kerak bo‘lgan uyida begona xudolarga atab qurbongohlar qurdi.</div>
  <div id="5"><sup><a href="https://www.kitobook.com/compare/book/12/21/5/" title="сравнение переводов, параллельные ссылки">5</a></sup> Egamiz uyining ikkala hovlisida ham jamiki samoviy jismlarga sajda qilish uchun qurbongohlar barpo qildirdi.</div>
  <div id="6"><sup><a href="https://www.kitobook.com/compare/book/12/21/6/" title="сравнение переводов, параллельные ссылки">6</a></sup> O‘g‘lini olovda kuydirib qurbonlik qildi, follar ochtirdi, ta’birchilarga e’tiqod qildi, arvoh chaqiruvchilarga maslahat soldi. Egamiz oldida ko‘p qabih ishlar qilib, Uni g‘azablantirdi.</div>
  <div id="7"><sup><a href="https://www.kitobook.com/compare/book/12/21/7/" title="сравнение переводов, параллельные ссылки">7</a></sup> Manashe Asheraga atab o‘yib ishlangan ustunni Egamizning uyiga qo‘ydi. Egamiz bu uy to‘g‘risida Dovud bilan uning o‘g‘li Sulaymonga shunday degan edi: “Men bu uyni va Quddusni Isroil qavmlari yashaydigan maskanlar orasidan tanlab olganman. Men to abad o‘sha yerda ulug‘lanaman.</div>
  <div id="8"><sup><a href="https://www.kitobook.com/compare/book/12/21/8/" title="сравнение переводов, параллельные ссылки">8</a></sup> Ular amrlarimni ado etsalar, qulim Muso amr etgan hamma qonunlarga rioya qilsalar, Isroil xalqining ota–bobolariga Men bergan yerdan ular haydalishiga yo‘l qo‘ymayman.”</div>
  <div id="9"><sup><a href="https://www.kitobook.com/compare/book/12/21/9/" title="сравнение переводов, параллельные ссылки">9</a></sup> Ammo xalq quloq solmadi. Manashe xalqni shu qadar yo‘ldan ozdirdiki, Kan’on yurtidan Egamiz yo‘qotib yuborgan xalqlardan ham ko‘ra, ko‘proq qabih ishlar qildilar.</div>
  <div id="10"><sup><a href="https://www.kitobook.com/compare/book/12/21/10/" title="сравнение переводов, параллельные ссылки">10</a></sup> Egamiz O‘z qullari — payg‘ambarlar orqali shunday dedi:</div>
  <div id="11"><sup><a href="https://www.kitobook.com/compare/book/12/21/11/" title="сравнение переводов, параллельные ссылки">11</a></sup> — Yahudo shohi Manashe jirkanch ishlar qilgani, o‘zidan oldingi Amor xalqlaridan ham battar qabihliklar qilgani, butlar yasab, Yahudo xalqini gunohga botirgani uchun Men, Isroil xalqining Xudosi — Egangiz aytmoqdaman:</div>
  <div id="12"><sup><a href="https://www.kitobook.com/compare/book/12/21/12/" title="сравнение переводов, параллельные ссылки">12</a></sup> “Quddusning va Yahudo xalqining boshiga shunday falokat keltiramanki, bu falokatni eshitganlarning boshidan hushi uchadi.</div>
  <div id="13"><sup><a href="https://www.kitobook.com/compare/book/12/21/13/" title="сравнение переводов, параллельные ссылки">13</a></sup> Samariyaga qarshi ishlatgan o‘lchov ipini va Axabning xonadoniga qarshi ishlatgan shoqulni Quddusga qarshi ishlataman. Bir odam kosasini qanday artib tozalab, to‘nkarib qo‘ysa, Quddusni ham kosaga o‘xshatib top–toza qilib yo‘q qilib yuboraman.</div>
  <div id="14"><sup><a href="https://www.kitobook.com/compare/book/12/21/14/" title="сравнение переводов, параллельные ссылки">14</a></sup> Merosim — Isroil xalqining qolganlaridan yuz o‘giraman va g‘animlarining qo‘liga taslim ettiraman. G‘animlar Quddus aholisini talon–taroj qiladi, o‘lja qilib olib ketadi.</div>
  <div id="15"><sup><a href="https://www.kitobook.com/compare/book/12/21/15/" title="сравнение переводов, параллельные ссылки">15</a></sup> Chunki ular oldimda qabih ishlar qildilar. Ota–bobolari Misrdan chiqqan kundan bugungacha bu xalq Meni g‘azablantirib keladilar.”</div>
  <div id="16"><sup><a href="https://www.kitobook.com/compare/book/12/21/16/" title="сравнение переводов, параллельные ссылки">16</a></sup> Manashe shunchalik ko‘p aybsiz qon to‘kdiki, Quddusni bu boshidan narigi boshigacha qonga botirdi. Qon to‘kishdan tashqari, Yahudo xalqini gunohga botirdi, ular Egamiz oldida qabihliklar qildilar.</div>
  <div id="17"><sup><a href="https://www.kitobook.com/compare/book/12/21/17/" title="сравнение переводов, параллельные ссылки">17</a></sup> Manashening boshqa ishlari, butun faoliyati, qilgan gunohlari haqida “Yahudo shohlari tarixi” kitobida yozilgan.</div>
  <div id="18"><sup><a href="https://www.kitobook.com/compare/book/12/21/18/" title="сравнение переводов, параллельные ссылки">18</a></sup> Manashe olamdan o‘tdi va saroyidagi Uzzo degan boqqa dafn etildi. O‘rniga o‘g‘li Omon shoh bo‘ldi.</div>
  <div id="19"><sup><a href="https://www.kitobook.com/compare/book/12/21/19/" title="сравнение переводов, параллельные ссылки">19</a></sup> Omon shoh bo‘lganda yigirma ikki yoshda edi. U Quddusda ikki yil hukmdorlik qildi. Onasining ismi Mashullamot bo‘lib, Yotbaxlik Xoruzning qizi edi.</div>
  <div id="20"><sup><a href="https://www.kitobook.com/compare/book/12/21/20/" title="сравнение переводов, параллельные ссылки">20</a></sup> Omon ham, otasi Manashe kabi, Egamiz oldida qabih ishlar qildi.</div>
  <div id="21"><sup><a href="https://www.kitobook.com/compare/book/12/21/21/" title="сравнение переводов, параллельные ссылки">21</a></sup> Xuddi otasi yurgan yo‘llardan yurib, o‘sha butlarga xizmat etib, sajda qildi.</div>
  <div id="22"><sup><a href="https://www.kitobook.com/compare/book/12/21/22/" title="сравнение переводов, параллельные ссылки">22</a></sup> Ota–bobolarining Xudosi — Egamizdan yuz o‘girib, Uning yo‘lidan yurmadi.</div>
  <div id="23"><sup><a href="https://www.kitobook.com/compare/book/12/21/23/" title="сравнение переводов, параллельные ссылки">23</a></sup> Shoh Omonning a’yonlari fitna uyushtirib uni o‘z saroyida o‘ldirdilar.</div>
  <div id="24"><sup><a href="https://www.kitobook.com/compare/book/12/21/24/" title="сравнение переводов, параллельные ссылки">24</a></sup> Yahudo xalqi o‘z shohi Omonga fitna uyushtirganlarning hammasini o‘ldirib, o‘rniga o‘g‘li Yo‘shiyoni shoh qilib ko‘tardilar.</div>
  <div id="25"><sup><a href="https://www.kitobook.com/compare/book/12/21/25/" title="сравнение переводов, параллельные ссылки">25</a></sup> Omonning boshqa ishlari “Yahudo shohlari tarixi” kitobida yozilgan.</div>
  <div id="26"><sup><a href="https://www.kitobook.com/compare/book/12/21/26/" title="сравнение переводов, параллельные ссылки">26</a></sup> Omon Uzzo bog‘ida ota–bobolari xilxonasiga dafn etildi. Uning o‘rniga o‘g‘li Yo‘shiyo shoh bo‘ldi.</div>
</div>