<div itemprop="articleBody" class="text">
  <div id="1"><sup><a href="https://www.kitobook.com/compare/book/12/16/1/" title="сравнение переводов, параллельные ссылки">1</a></sup> Isroil shohi Pekax hukmronlik qilayotganiga o‘n yetti yil bo‘lganda, Oxoz Yahudo shohi bo‘ldi. Oxoz Yo‘tomning o‘g‘li edi.</div>
  <div id="2"><sup><a href="https://www.kitobook.com/compare/book/12/16/2/" title="сравнение переводов, параллельные ссылки">2</a></sup> Oxoz yigirma yoshida shoh bo‘lib, Quddusda o‘n olti yil hukmdorlik qildi. U bobosi Dovuddan namuna olmadi, Egasi Xudo oldida to‘g‘ri ishlar qilmay,</div>
  <div id="3"><sup><a href="https://www.kitobook.com/compare/book/12/16/3/" title="сравнение переводов, параллельные ссылки">3</a></sup> Isroil shohlarining yo‘lidan ketdi. Kan’on yurtidan Egamiz quvgan qavmlarning jirkanch odatlariga taqlid qilib, hatto o‘z o‘g‘lini olovda kuydirib qurbonlik qildi.</div>
  <div id="4"><sup><a href="https://www.kitobook.com/compare/book/12/16/4/" title="сравнение переводов, параллельные ссылки">4</a></sup> Sajdagohlarda, do‘ngliklarda va har qanday yashil daraxt ostida qurbonliklar keltirib, tutatqi tutatardi.</div>
  <div id="5"><sup><a href="https://www.kitobook.com/compare/book/12/16/5/" title="сравнение переводов, параллельные ссылки">5</a></sup> Oram shohi Ratan bilan Isroil shohi Pekax Quddusni bosib olish uchun yurish qildilar. Shaharni qamal qilib tursalar–da, Oxozni yenga olmadilar.</div>
  <div id="6"><sup><a href="https://www.kitobook.com/compare/book/12/16/6/" title="сравнение переводов, параллельные ссылки">6</a></sup> Shunda Oram shohi Ratan Elet shahrini olib, u yerdagi Yahudo xalqini haydab chiqardi. Eletga joylashgan Oram xalqi hozir ham o‘sha yerda istiqomat qiladilar.</div>
  <div id="7"><sup><a href="https://www.kitobook.com/compare/book/12/16/7/" title="сравнение переводов, параллельные ссылки">7</a></sup> Oxoz Ossuriya shohi Tig‘latpilasarga: “Men sizga qaramman, qulingizman, keling, menga hujum qilayotgan Oram va Isroil shohlarining qo‘lidan meni qutqaring”, deb elchilar jo‘natdi.</div>
  <div id="8"><sup><a href="https://www.kitobook.com/compare/book/12/16/8/" title="сравнение переводов, параллельные ссылки">8</a></sup> Egamizning uyidagi va shoh saroyining xazinalaridagi oltinu kumushlarni Ossuriya shohiga hadya qilib yubordi.</div>
  <div id="9"><sup><a href="https://www.kitobook.com/compare/book/12/16/9/" title="сравнение переводов, параллельные ссылки">9</a></sup> Ossuriya shohi Oxozning iltimosiga rozi bo‘ldi. Damashqqa hujum qilib, bu shaharni bosib oldi. Shahar aholisini Xirga surib chiqardi va shoh Ratanni o‘ldirdi.</div>
  <div id="10"><sup><a href="https://www.kitobook.com/compare/book/12/16/10/" title="сравнение переводов, параллельные ссылки">10</a></sup> Shoh Oxoz Ossuriya shohi Tig‘latpilasar bilan uchrashish uchun Damashqqa borganda, u yerdagi qurbongohni ko‘rdi. Qurbongohning rejasini hamma ikir–chikirlarigacha chizib, tayyorlab, ruhoniy Uriyoga yubordi.</div>
  <div id="11"><sup><a href="https://www.kitobook.com/compare/book/12/16/11/" title="сравнение переводов, параллельные ссылки">11</a></sup> Shoh Oxoz Damashqdan qaytgunga qadar, ruhoniy Uriyo, u yuborganlari bo‘yicha, aynan o‘shanday qurbongoh qurdi.</div>
  <div id="12"><sup><a href="https://www.kitobook.com/compare/book/12/16/12/" title="сравнение переводов, параллельные ссылки">12</a></sup> Shoh Damashqdan qaytgach, yangi qurbongohni ko‘rib, uning ustida qurbonliklar keltirish uchun bordi.</div>
  <div id="13"><sup><a href="https://www.kitobook.com/compare/book/12/16/13/" title="сравнение переводов, параллельные ссылки">13</a></sup> Kuydiriladigan qurbonligini va don nazrini ado etdi, yangi qurbongoh ustiga sharob nazrini quydi, tinchlik qurbonligining qonini qurbongohga sepdi.</div>
  <div id="14"><sup><a href="https://www.kitobook.com/compare/book/12/16/14/" title="сравнение переводов, параллельные ссылки">14</a></sup> Egamizga bag‘ishlangan oldingi bronza qurbongoh yangi qurbongoh bilan Egamizning uyi orasida edi. Oxoz bronza qurbongohni bir chetga — o‘zi qurgan yangi qurbongohning shimol tomoniga ko‘chirtirib tashladi.</div>
  <div id="15"><sup><a href="https://www.kitobook.com/compare/book/12/16/15/" title="сравнение переводов, параллельные ссылки">15</a></sup> So‘ngra shoh Oxoz ruhoniy Uriyoga shunday farmon berdi: “Ertalabki kuydiriladigan qurbonlik bilan kechqurungi don nazrini, shohning kuydiriladigan qurbonligini va uning don nazrini, bundan tashqari, yurt xalqining kuydiriladigan qurbonligini, don nazrini va sharob nazrini mana shu katta qurbongoh ustida ado et. Kuydiriladigan qurbonlik bilan boshqa qurbonliklarning qonini shu qurbongohga sep. Kelajakda nima bo‘lishi menga ayon bo‘lishi uchun esa bronza qurbongohni saqla.”</div>
  <div id="16"><sup><a href="https://www.kitobook.com/compare/book/12/16/16/" title="сравнение переводов, параллельные ссылки">16</a></sup> Ruhoniy Uriyo shoh Oxozning hamma farmonini bajardi.</div>
  <div id="17"><sup><a href="https://www.kitobook.com/compare/book/12/16/17/" title="сравнение переводов, параллельные ссылки">17</a></sup> Shoh Oxoz Ossuriya shohini mamnun qilish uchun quyidagi ishlarni qildi: Xudoning uyidagi aravalarning yon to‘siqlarini ko‘chirtirib tashladi, bularning ustidagi tog‘oralarni ham oldirdi. Bronzadan qilingan buqalarning ustidan hovuzni olib, toshdan yasalgan to‘shama ustiga joylashtirdi.</div>
  <div id="18"><sup><a href="https://www.kitobook.com/compare/book/12/16/18/" title="сравнение переводов, параллельные ссылки">18</a></sup> Egamizning uyi ichkarisida qurilgan va Shabbat kuni shoh foydalanadigan joyni, shoh tashqaridan kiradigan yo‘lakni oldirib tashladi.</div>
  <div id="19"><sup><a href="https://www.kitobook.com/compare/book/12/16/19/" title="сравнение переводов, параллельные ссылки">19</a></sup> Oxozning boshqa ishlari “Yahudo shohlari tarixi” kitobida yozilgan.</div>
  <div id="20"><sup><a href="https://www.kitobook.com/compare/book/12/16/20/" title="сравнение переводов, параллельные ссылки">20</a></sup> Oxoz olamdan o‘tib, Dovud qal’asida ota–bobolari yoniga dafn etildi. O‘rniga o‘g‘li Hizqiyo shoh bo‘ldi.</div>
</div>