<div itemprop="articleBody" class="text">
  <div id="1"><sup><a href="https://www.kitobook.com/compare/book/12/13/1/" title="сравнение переводов, параллельные ссылки">1</a></sup> Yahudo shohi Yo‘sh shohligining yigirma uchinchi yilida Yohuxoz SamariyadaIsroil taxtiga o‘tirdi va o‘n yetti yil hukmronlik qildi. Yohuxoz Yohuning o‘g‘li edi.</div>
  <div id="2"><sup><a href="https://www.kitobook.com/compare/book/12/13/2/" title="сравнение переводов, параллельные ссылки">2</a></sup> Yohuxoz Egamiz oldida qabih ishlar qildi va Isroilni gunohga botirgan Nabat o‘g‘li Yeribomning qilgan gunohlariga ergashdi. U qabih yo‘lidan aslo qaytmadi.</div>
  <div id="3"><sup><a href="https://www.kitobook.com/compare/book/12/13/3/" title="сравнение переводов, параллельные ссылки">3</a></sup> Shuning uchun Egamiz Isroildan g‘azablandi va Isroil xalqini uzoq vaqt Oram shohi Xazayil bilan Xazayilning o‘g‘li Banhadadning qo‘liga berib qo‘ydi.</div>
  <div id="4"><sup><a href="https://www.kitobook.com/compare/book/12/13/4/" title="сравнение переводов, параллельные ссылки">4</a></sup> Shu sababdan Yohuxoz Egamizga iltijo qilgan edi, Egamiz uning iltijolarini eshitdi. Isroil xalqi chekkan azob–uqubatlarni, Oram shohi ularni siquvga olganini Egamiz ko‘rib turardi.</div>
  <div id="5"><sup><a href="https://www.kitobook.com/compare/book/12/13/5/" title="сравнение переводов, параллельные ссылки">5</a></sup> Egamiz Isroilga bir qutqaruvchi yuborgandan keyin, ular Oram xalqining zulmidan xalos bo‘ldi va oldingiday tinchgina yashayverdi.</div>
  <div id="6"><sup><a href="https://www.kitobook.com/compare/book/12/13/6/" title="сравнение переводов, параллельные ссылки">6</a></sup> Ammo xalq Yeribom xonadoni Isroilga olib kirgan gunohlarga ergashaverdi, bu gunohlardan qaytmadi. Asheraga atalgan ustun hali ham Samariyada turgan edi.</div>
  <div id="7"><sup><a href="https://www.kitobook.com/compare/book/12/13/7/" title="сравнение переводов, параллельные ссылки">7</a></sup> Oram shohi Yohuxozning lashkarlarini qirib, kulini ko‘kka sovurgan edi. Yohuxozning ellikta otliq sipohi, o‘nta jang aravasi, o‘n mingta piyoda sipohidan boshqa kuchi qolmagan edi.</div>
  <div id="8"><sup><a href="https://www.kitobook.com/compare/book/12/13/8/" title="сравнение переводов, параллельные ссылки">8</a></sup> Yohuxozning boshqa ishlari, butun faoliyati va uning qahramonliklari “Isroil shohlari tarixi” kitobida yozilgan.</div>
  <div id="9"><sup><a href="https://www.kitobook.com/compare/book/12/13/9/" title="сравнение переводов, параллельные ссылки">9</a></sup> Yohuxoz olamdan o‘tdi. U Samariyada ota–bobolari yoniga dafn qilindi. O‘rniga o‘g‘li Yoho‘sh shoh bo‘ldi.</div>
  <div id="10"><sup><a href="https://www.kitobook.com/compare/book/12/13/10/" title="сравнение переводов, параллельные ссылки">10</a></sup> Yahudo shohi Yo‘sh shohligining o‘ttiz yettinchi yilida Yoho‘sh Samariyada Isroil taxtiga o‘tirdi va o‘n olti yil hukmronlik qildi. Yoho‘sh Yohuxozning o‘g‘li edi.</div>
  <div id="11"><sup><a href="https://www.kitobook.com/compare/book/12/13/11/" title="сравнение переводов, параллельные ссылки">11</a></sup> U Egamiz oldida qabih ishlar qildi. Isroilni gunohga botirgan Nabat o‘g‘li Yeribom qilgan jamiki gunohlarga ergashdi, bu gunohlardan qaytmadi.</div>
  <div id="12"><sup><a href="https://www.kitobook.com/compare/book/12/13/12/" title="сравнение переводов, параллельные ссылки">12</a></sup> Yoho‘shning boshqa ishlari, butun faoliyati, Yahudo shohi Emoziyo bilan jang qilganda ko‘rsatgan qahramonliklari “Isroil shohlari tarixi” kitobida yozilgan.</div>
  <div id="13"><sup><a href="https://www.kitobook.com/compare/book/12/13/13/" title="сравнение переводов, параллельные ссылки">13</a></sup> Yoho‘sh olamdan o‘tib, Samariyada ota–bobolari — Isroil shohlari yoniga dafn qilindi. O‘rniga o‘g‘li Yorubom shoh bo‘ldi.</div>
  <div id="14"><sup><a href="https://www.kitobook.com/compare/book/12/13/14/" title="сравнение переводов, параллельные ссылки">14</a></sup> Elishay tuzalmas xastalikka yo‘liqqanda, Isroil shohi Yoho‘sh uni ziyorat qilgani borib: “Otam! Otam! Siz Isroilning qudratli himoyachisi edingiz! Isroilning jang aravasi va otliq lashkari kabi edingiz–a! Qayoqqa ketib qoldingiz–a?” deb yig‘lagan edi.</div>
  <div id="15"><sup><a href="https://www.kitobook.com/compare/book/12/13/15/" title="сравнение переводов, параллельные ссылки">15</a></sup> O‘shanda Elishay shohga: “Yoying bilan o‘qlaringni ol!” dedi. Shoh yoyi bilan o‘qlarini oldi.</div>
  <div id="16"><sup><a href="https://www.kitobook.com/compare/book/12/13/16/" title="сравнение переводов, параллельные ссылки">16</a></sup> Elishay: “Yoyni hozirla!” deb shohga buyurdi. Shoh yoyni hozirlagach, Elishay qo‘llarini shohning qo‘llari ustiga qo‘ydi.</div>
  <div id="17"><sup><a href="https://www.kitobook.com/compare/book/12/13/17/" title="сравнение переводов, параллельные ссылки">17</a></sup> So‘ngra unga: “Sharq tomondagi derazani och!” deb buyurdi. Shoh derazani ochgandan keyin, Elishay: “O‘qni ot!” dedi. Shoh o‘qni otdi. — Bu o‘q Egamiz beradigan najot alomatidir, u seni Oram lashkari ustidan zafarga erishtiradi, — dedi Elishay. — Sen Oram lashkarini Ofoqda yo‘q qilasan.</div>
  <div id="18"><sup><a href="https://www.kitobook.com/compare/book/12/13/18/" title="сравнение переводов, параллельные ссылки">18</a></sup> Keyin Elishay shohga: “Qolgan o‘qlarni ol!” deb buyurdi. Isroil shohi o‘qlarni olgach, Elishay unga: “O‘qlarni yerga ur!” dedi. Shoh o‘qlarni uch marta yerga urib, to‘xtab qoldi.</div>
  <div id="19"><sup><a href="https://www.kitobook.com/compare/book/12/13/19/" title="сравнение переводов, параллельные ссылки">19</a></sup> Shunda payg‘ambar shohdan achchiqlandi: — Besh–olti marta urishing lozim edi, o‘shanda Oram lashkarini tamomila mag‘lub qilgan bo‘larding. Endi esa ularni uch martagina mag‘lub etasan, xolos.</div>
  <div id="20"><sup><a href="https://www.kitobook.com/compare/book/12/13/20/" title="сравнение переводов, параллельные ссылки">20</a></sup> Shundan keyin Elishay vafot etdi, uni dafn qildilar. Har yili bahorda Mo‘abdan bosqinchilar Isroil yerlariga bostirib kelardi.</div>
  <div id="21"><sup><a href="https://www.kitobook.com/compare/book/12/13/21/" title="сравнение переводов, параллельные ссылки">21</a></sup> Bir safar Isroil odamlari bir marhumni dafn qilayotgan edilar, Mo‘ablik bosqinchilarni ko‘rdilar–u, jasadni Elishayning xilxonasiga tashlab qochdilar. Jasad Elishayning suyaklariga tekkanda tirilib ketdi va oyoqqa turdi.</div>
  <div id="22"><sup><a href="https://www.kitobook.com/compare/book/12/13/22/" title="сравнение переводов, параллельные ссылки">22</a></sup> Oram shohi Xazayil Yohuxozning butun shohligi davrida Isroil xalqiga zulm o‘tkazib kelgan edi.</div>
  <div id="23"><sup><a href="https://www.kitobook.com/compare/book/12/13/23/" title="сравнение переводов, параллельные ссылки">23</a></sup> Ammo Egamiz Isroil xalqiga rahm– shafqat ko‘rsatib, Ibrohim, Is’hoq va Yoqub bilan qilgan ahdiga ko‘ra, Isroil xalqiga yuz burgan edi. Egamiz hozirgacha Isroil xalqini O‘z huzuridan quvib chiqarmadi va ularning qirilib ketishiga yo‘l qo‘ymadi.</div>
  <div id="24"><sup><a href="https://www.kitobook.com/compare/book/12/13/24/" title="сравнение переводов, параллельные ссылки">24</a></sup> Oram shohi Xazayil vafot etgach, o‘rniga o‘g‘li Banhadad shoh bo‘ldi.</div>
  <div id="25"><sup><a href="https://www.kitobook.com/compare/book/12/13/25/" title="сравнение переводов, параллельные ссылки">25</a></sup> So‘ngra Yoho‘sh otasi Yohuxoz shohligi davrida boy bergan shaharlarni Xazayilning o‘g‘li Banhadaddan qaytarib oldi. Banhadadni uch marta mag‘lub qilib, Isroil shaharlariga boshqatdan egalik qildi.</div>
</div>