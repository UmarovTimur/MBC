<div itemprop="articleBody" class="text">
  <div id="1"><sup><a href="https://www.kitobook.com/compare/book/12/19/1/" title="сравнение переводов, параллельные ссылки">1</a></sup> Shoh Hizqiyo yuz bergan voqealarni eshitgach, qayg‘udan liboslarini yirtib, qanorga o‘ranib, Egamizning uyiga bordi.</div>
  <div id="2"><sup><a href="https://www.kitobook.com/compare/book/12/19/2/" title="сравнение переводов, параллельные ссылки">2</a></sup> Bosh vazir Eliyaqimni, kotib Shavnani va oqsoqol ruhoniylarni Omiz o‘g‘li Ishayo payg‘ambar huzuriga yubordi. Hammalari qanorga o‘ranib olgan edilar.</div>
  <div id="3"><sup><a href="https://www.kitobook.com/compare/book/12/19/3/" title="сравнение переводов, параллельные ссылки">3</a></sup> Ular Ishayoning huzuriga borib, shunday dedilar: — Hizqiyo aytyaptiki: “Bugun jafo chekyapmiz, jazo olyapmiz, sharmanda bo‘lyapmiz. Biz ko‘zi yoriyotgan, lekin tug‘ish uchun madori qolmagan ayolga o‘xshaymiz.</div>
  <div id="4"><sup><a href="https://www.kitobook.com/compare/book/12/19/4/" title="сравнение переводов, параллельные ссылки">4</a></sup> Barhayot Xudoni tahqirlash uchun Ossuriya shohi o‘zining mulozimini yuboribdi. Mulozimning so‘zlarini koshkiydi Egangiz Xudo eshitsa–yu, o‘sha so‘zlari uchun ularni jazolasa. Endi qolganlar uchun iltijo qil.”</div>
  <div id="5"><sup><a href="https://www.kitobook.com/compare/book/12/19/5/" title="сравнение переводов, параллельные ссылки">5</a></sup> Shoh Hizqiyoning a’yonlari Ishayo huzuriga kelgach,</div>
  <div id="6"><sup><a href="https://www.kitobook.com/compare/book/12/19/6/" title="сравнение переводов, параллельные ссылки">6</a></sup> Ishayo ularga shunday dedi: — Shohingizga shu gaplarni yetkazinglar: “Egamiz shunday aytmoqda: ‘Ossuriya shohining qullari Meni haqoratlab aytgan so‘zlardan qo‘rqma.</div>
  <div id="7"><sup><a href="https://www.kitobook.com/compare/book/12/19/7/" title="сравнение переводов, параллельные ссылки">7</a></sup> Uning ichiga bir ruh yuborganimdan keyin, u bir mish–mishni eshitib, o‘z yurtiga qaytib ketadi. Unga o‘z yurtida ajal keltiraman.’”</div>
  <div id="8"><sup><a href="https://www.kitobook.com/compare/book/12/19/8/" title="сравнение переводов, параллельные ссылки">8</a></sup> Ossuriya shohi Sanxarivning Laxish shahridan qaytib ketganini eshitib, shohning mulozimi ham orqasiga qaytdi. Shohni Libna shahriga qarshi urishayotgan yerida topdi.</div>
  <div id="9"><sup><a href="https://www.kitobook.com/compare/book/12/19/9/" title="сравнение переводов, параллельные ссылки">9</a></sup> Sanxariv: “Habashiston shohi Tirxoqo sen bilan urush qilgani otlandi” degan xabarni eshitdi. U Habashistonga qarshi jang boshlashdan oldin Yahudo shohi Hizqiyoga yana odamlari orqali shu gapni yetkazdi:</div>
  <div id="10"><sup><a href="https://www.kitobook.com/compare/book/12/19/10/" title="сравнение переводов, параллельные ссылки">10</a></sup> “Umid qilgan xudoying: ‘Quddus Ossuriya shohiga taslim bo‘lmaydi’, deb seni aldamasin.</div>
  <div id="11"><sup><a href="https://www.kitobook.com/compare/book/12/19/11/" title="сравнение переводов, параллельные ссылки">11</a></sup> Ossuriya shohlari butun yurtlarni yer bilan yakson qilib, ularni qanday ahvolga solganini eshitgansan. Endi sen qutulib qolmoqchi bo‘lyapsanmi?!</div>
  <div id="12"><sup><a href="https://www.kitobook.com/compare/book/12/19/12/" title="сравнение переводов, параллельные ссылки">12</a></sup> Otalarim qancha xalqlarni xonavayron qilgan edi, lekin ularni xudolari saqlab qolmadi–ku! Gozan, Xoron, Razaf aholisini, Talassarda yashagan Eden xalqlarini o‘zlarining xudolari saqlab qola oldimi?!</div>
  <div id="13"><sup><a href="https://www.kitobook.com/compare/book/12/19/13/" title="сравнение переводов, параллельные ссылки">13</a></sup> Qani, ayt–chi, Xomat shahrining shohi qani endi?! Arpad, Sefarvayim, Xana, Ivvax shaharlarining shohlari qayerda?!”</div>
  <div id="14"><sup><a href="https://www.kitobook.com/compare/book/12/19/14/" title="сравнение переводов, параллельные ссылки">14</a></sup> Hizqiyo xabarchilarning qo‘lidan maktubni olib o‘qigach, Egamizning uyiga kirdi. Maktubni Egamizning oldida ochib, yerga yoydi va</div>
  <div id="15"><sup><a href="https://www.kitobook.com/compare/book/12/19/15/" title="сравнение переводов, параллельные ссылки">15</a></sup> yolvorib ibodat qildi: “Ey, ikki karub orasida taxt qurgan Isroil xalqining Xudosi — Egamiz! Butun yer yuzidagi shohliklarning tanho Xudosi Sensan. Osmonni va yerni Sen yaratgansan.</div>
  <div id="16"><sup><a href="https://www.kitobook.com/compare/book/12/19/16/" title="сравнение переводов, параллельные ссылки">16</a></sup> Ey, Egam! Quloq solib, eshit, ko‘zlaringni ochib, qara. Sanxariv nimalar aytganini, u barhayot Xudoni qanday haqoratlaganini bilib qo‘y.</div>
  <div id="17"><sup><a href="https://www.kitobook.com/compare/book/12/19/17/" title="сравнение переводов, параллельные ссылки">17</a></sup> Ey, Egamiz! Biz bilamizki, Ossuriya shohlari bir qancha xalqlarni va ularning yurtlarini vayron qilganlar.</div>
  <div id="18"><sup><a href="https://www.kitobook.com/compare/book/12/19/18/" title="сравнение переводов, параллельные ссылки">18</a></sup> O‘sha xalqlarning xudolarini olovda yoqib, yo‘q qilganlar. Chunki o‘sha narsalar xudolar emas, balki inson qo‘li bilan yog‘ochdan, toshdan yasalgan narsalar edi.</div>
  <div id="19"><sup><a href="https://www.kitobook.com/compare/book/12/19/19/" title="сравнение переводов, параллельные ссылки">19</a></sup> Ey, Egamiz Xudo! Endi Sen bizni Sanxarivning qo‘lidan qutqargin, toki butun yer yuzidagi shohliklar Sening tanho Xudo ekaningni bilishsin, ey, Egamiz!”</div>
  <div id="20"><sup><a href="https://www.kitobook.com/compare/book/12/19/20/" title="сравнение переводов, параллельные ссылки">20</a></sup> Hizqiyoga Ishayo payg‘ambar shunday xabar yubordi: “Isroil xalqining Xudosi — Egamiz aytmoqda: ‘Ossuriya shohi Sanxariv haqida qilgan iltijolaringni eshitdim.’</div>
  <div id="21"><sup><a href="https://www.kitobook.com/compare/book/12/19/21/" title="сравнение переводов, параллельные ссылки">21</a></sup> Egamiz unga qarshi shu so‘zlarni menga ayon qildi: ‘Bokira qiz Quddus sendan nafratlanar, Ustingdan kular. Qiz Quddus orqangdan masxara qilar, Boshini chayqar.</div>
  <div id="22"><sup><a href="https://www.kitobook.com/compare/book/12/19/22/" title="сравнение переводов, параллельные ссылки">22</a></sup> Kimni haqorat qilding o‘zi? Kimni tahqirlading? Kimga qo‘rs gapirding? Kiborlarcha boqding, hey? Isroilning haqiqiy Xudosiga!</div>
  <div id="23"><sup><a href="https://www.kitobook.com/compare/book/12/19/23/" title="сравнение переводов, параллельные ссылки">23</a></sup> Xabarchilaring orqali Men, Rabbiyni haqorat qilding. O‘zing haqingda aytdingki: «Jang aravalari bilan Zabt etdim tog‘ cho‘qqilarini. Yetib bordim Lubnondagi inson qadami yetmagan joylarga. Qo‘pordim eng baland sadr daraxtlarini, Ham eng sara sarv daraxtlarini. Yetib bordim Lubnonning eng kimsasiz maskanlariga, Hatto o‘rmondagi eng qalin daraxtzorlariga.</div>
  <div id="24"><sup><a href="https://www.kitobook.com/compare/book/12/19/24/" title="сравнение переводов, параллельные ссылки">24</a></sup> Begona yurtlarda quduqlar qazidim, Suvlaridan shimirdim, chanqog‘im qondi. Quritdim Misrning hamma daryolarin Oyog‘im kafti bilan.»</div>
  <div id="25"><sup><a href="https://www.kitobook.com/compare/book/12/19/25/" title="сравнение переводов, параллельные ссылки">25</a></sup> Eshitmaganmisan, ey, Sanxariv, Ancha oldin mo‘ljallab qo‘ygan edim buni. Azaldan reja qilgan edim buni. Endi amalga oshirdim buni. Vayronaga aylantirgizdim Mustahkam shaharlarini.</div>
  <div id="26"><sup><a href="https://www.kitobook.com/compare/book/12/19/26/" title="сравнение переводов, параллельные ссылки">26</a></sup> Qo‘l, qanoti qirqildi shahar ahlining. Vahimaga tushib, bo‘ldilar sharmanda. Dalada o‘sgan o‘tga, Yangi maysalarga, Tomlarda o‘sgan maysalarga o‘xshab, O‘smasdan oldin qurib qoldilar.</div>
  <div id="27"><sup><a href="https://www.kitobook.com/compare/book/12/19/27/" title="сравнение переводов, параллельные ссылки">27</a></sup> Lekin seni bilaman: qanday o‘tirasan, Qachon kelib, qachon ketasan. Bilaman: Mendan g‘azabdasan.</div>
  <div id="28"><sup><a href="https://www.kitobook.com/compare/book/12/19/28/" title="сравнение переводов, параллельные ссылки">28</a></sup> Mendan g‘azablangan eding, Manmanliging yetib keldi qulog‘imga, shu bois O‘tkazaman burningdan halqamni, Og‘zingdan suvlig‘imni. Qaytarib olib keturman seni Kelgan yo‘lingdan.’</div>
  <div id="29"><sup><a href="https://www.kitobook.com/compare/book/12/19/29/" title="сравнение переводов, параллельные ссылки">29</a></sup> Sen uchun alomat shu bo‘ladi, ey, Hizqiyo: bu yil o‘zicha o‘sib chiqib pishgan narsani tanovul qilasizlar, ikkinchi yil — o‘rnidan o‘sib chiqqanini. Uchinchi yil urug‘ ekib hosil o‘rasiz, uzumzorlar barpo qilib, mevasin tanovul qilasiz.</div>
  <div id="30"><sup><a href="https://www.kitobook.com/compare/book/12/19/30/" title="сравнение переводов, параллельные ссылки">30</a></sup> Yahudo xalqining qutulib qolganlari yana quyiga ildiz otajak va yuqorida meva berajak.</div>
  <div id="31"><sup><a href="https://www.kitobook.com/compare/book/12/19/31/" title="сравнение переводов, параллельные ссылки">31</a></sup> Xalqning qolgani Quddusdan kelar, qutulganlari — Sion tog‘idan. Sarvari Olam buning yuz berishini qat’iy qilib qo‘ygan.</div>
  <div id="32"><sup><a href="https://www.kitobook.com/compare/book/12/19/32/" title="сравнение переводов, параллельные ссылки">32</a></sup> Ossuriya shohi to‘g‘risida Egamiz shunday aytmoqda: ‘Sanxariv bu shaharga kirolmas, o‘qlar otolmas, shaharga yaqinlashmas qalqoni bilan, shahar devoriga qiyalatib tuproq uydirmas.</div>
  <div id="33"><sup><a href="https://www.kitobook.com/compare/book/12/19/33/" title="сравнение переводов, параллельные ссылки">33</a></sup> Kelgan yo‘lidan qaytib ketar, shaharga kirmas, — deb aytmoqda Egamiz.</div>
  <div id="34"><sup><a href="https://www.kitobook.com/compare/book/12/19/34/" title="сравнение переводов, параллельные ссылки">34</a></sup> — O‘zim uchun, qulim Dovudning haqi–hurmati uchun bu shaharni saqlayman, qo‘riqlayman.’”</div>
  <div id="35"><sup><a href="https://www.kitobook.com/compare/book/12/19/35/" title="сравнение переводов, параллельные ссылки">35</a></sup> O‘sha kechasi Egamizning farishtasi Ossuriyaliklarning qarorgohiga borib, 185.000 kishini o‘ldirdi. Ertasiga uyg‘onib qarasalar, qarorgoh jasadga to‘lib ketibdi.</div>
  <div id="36"><sup><a href="https://www.kitobook.com/compare/book/12/19/36/" title="сравнение переводов, параллельные ссылки">36</a></sup> Ossuriya shohi Sanxariv qarorgohni tashlab, orqaga qaytdi. Naynavoga kelib, o‘sha yerda to‘xtadi.</div>
  <div id="37"><sup><a href="https://www.kitobook.com/compare/book/12/19/37/" title="сравнение переводов, параллельные ссылки">37</a></sup> Sanxariv o‘z xudosi Nisroxning uyida sajda qilayotganda, o‘g‘illaridan Odrammalek bilan Sarizar unga bir qilich urgan edilar, u o‘ldi. Ikkovi ham Ararat yurtiga qochib ketdi. Sanxarivning o‘rniga o‘g‘li Isarxaddo‘n shoh bo‘ldi.</div>
</div>