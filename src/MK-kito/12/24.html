<div itemprop="articleBody" class="text">
  <div id="1"><sup><a href="https://www.kitobook.com/compare/book/12/24/1/" title="сравнение переводов, параллельные ссылки">1</a></sup> Yahudo shohi Yohayiqim hukmdorligi davrida Bobil shohi Navuxadnazar Yahudoga hujum qildi. Yohayiqim uch yil uning hukmronligi ostida bo‘ldi. Oxiri u Navuxadnazarga qarshi isyon ko‘tardi.</div>
  <div id="2"><sup><a href="https://www.kitobook.com/compare/book/12/24/2/" title="сравнение переводов, параллельные ссылки">2</a></sup> Egamiz O‘z qullari payg‘ambarlar orqali aytganiga ko‘ra, Yahudo xalqiga qarshi Bobil, Oram, Mo‘ab va Ommon bosqinchi to‘dalarini yuborib, bu yurt xalqini yo‘q qilmoqchi bo‘ldi.</div>
  <div id="3"><sup><a href="https://www.kitobook.com/compare/book/12/24/3/" title="сравнение переводов, параллельные ссылки">3</a></sup> Egamizning amri bilan Yahudo xalqining boshiga ko‘p kulfat keldi. Manashe qilgan hamma gunohlar uchun,</div>
  <div id="4"><sup><a href="https://www.kitobook.com/compare/book/12/24/4/" title="сравнение переводов, параллельные ссылки">4</a></sup> beayblarning qonini to‘kkani uchun, Egamiz Yahudo xalqini O‘z huzuridan haydamoqchi bo‘ldi. Manashe Quddusni beayblarning qoniga botirgan edi. Egamiz Manasheni bu qilmishi uchun kechirmoqchi emasdi.</div>
  <div id="5"><sup><a href="https://www.kitobook.com/compare/book/12/24/5/" title="сравнение переводов, параллельные ссылки">5</a></sup> Yohayiqimning boshqa ishlari, butun faoliyati “Yahudo shohlari tarixi” kitobida yozilgan.</div>
  <div id="6"><sup><a href="https://www.kitobook.com/compare/book/12/24/6/" title="сравнение переводов, параллельные ссылки">6</a></sup> Yohayiqim olamdan o‘tgach, o‘rniga o‘g‘li Yohayixin shoh bo‘ldi.</div>
  <div id="7"><sup><a href="https://www.kitobook.com/compare/book/12/24/7/" title="сравнение переводов, параллельные ссылки">7</a></sup> Misr fir’avni qaytib o‘z yurtidan tashqariga chiqmadi. Bobil shohi Misrning shimoliy chegarasi — Misr soyligidan tortib, Furot daryosigacha fir’avnga qarashli bo‘lgan hamma yerlarni bosib olgan edi.</div>
  <div id="8"><sup><a href="https://www.kitobook.com/compare/book/12/24/8/" title="сравнение переводов, параллельные ссылки">8</a></sup> Yohayixin o‘n sakkiz yoshida shoh bo‘lib, Quddusda uch oy hukmdorlik qildi. Onasining ismi Naxushta bo‘lib, Qudduslik Elnatanning qizi edi.</div>
  <div id="9"><sup><a href="https://www.kitobook.com/compare/book/12/24/9/" title="сравнение переводов, параллельные ссылки">9</a></sup> Yohayixin ham, otasi kabi, Egamiz oldida qabih ishlar qildi.</div>
  <div id="10"><sup><a href="https://www.kitobook.com/compare/book/12/24/10/" title="сравнение переводов, параллельные ссылки">10</a></sup> O‘sha paytda Bobil shohi Navuxadnazarning lashkarlari Quddusni qamal qildi.</div>
  <div id="11"><sup><a href="https://www.kitobook.com/compare/book/12/24/11/" title="сравнение переводов, параллельные ссылки">11</a></sup> Qamal paytida Navuxadnazarning o‘zi Quddusga keldi.</div>
  <div id="12"><sup><a href="https://www.kitobook.com/compare/book/12/24/12/" title="сравнение переводов, параллельные ссылки">12</a></sup> Yahudo shohi Yohayixinning o‘zi, onasi, xizmatkorlari, lashkarboshilari, saroy a’yonlari Navuxadnazarga taslim bo‘ldilar. Bobil shohi hukmronligining sakkizinchi yilida Yohayixin asirga olingan edi.</div>
  <div id="13"><sup><a href="https://www.kitobook.com/compare/book/12/24/13/" title="сравнение переводов, параллельные ссылки">13</a></sup> Egamizning aytgani bo‘yicha, Navuxadnazar Egamizning uyidagi va shoh saroyidagi barcha xazinalarni bo‘shatdi. Isroil shohi Sulaymon Egamizning uyi uchun yasattirgan oltin ashyolarning hammasini maydaladi.</div>
  <div id="14"><sup><a href="https://www.kitobook.com/compare/book/12/24/14/" title="сравнение переводов, параллельные ссылки">14</a></sup> Jamiki Quddus aholisini, beklarni, jasur sipohlarni, hunarmandlarni, temirchilarni, hammasi bo‘lib o‘n mingta odamni asir qilib olib ketdi. Yahudo xalqining eng qashshoq to‘pidan boshqa kimsa bu yurtda qolmadi.</div>
  <div id="15"><sup><a href="https://www.kitobook.com/compare/book/12/24/15/" title="сравнение переводов, параллельные ссылки">15</a></sup> Bobil shohi Navuxadnazar Yohayixinni asir qilgandan keyin, Bobilga olib keldi. Yohayixin bilan birga uning onasini, xotinlarini, a’yonlarini va yurtning obro‘li odamlarini ham Quddusdan Bobilga haydab keldi.</div>
  <div id="16"><sup><a href="https://www.kitobook.com/compare/book/12/24/16/" title="сравнение переводов, параллельные ссылки">16</a></sup> Bundan tashqari, hamma jasur sipohlarni — yetti mingta sipohni, jang qilishga qodir mingta hunarmand va temirchini ham asir qilib olib ketdi.</div>
  <div id="17"><sup><a href="https://www.kitobook.com/compare/book/12/24/17/" title="сравнение переводов, параллельные ссылки">17</a></sup> Yohayixinning o‘rniga esa amakisi Mattaniyoni shoh qilib tayinladi va uning otini o‘zgartirib, Zidqiyo qo‘ydi.</div>
  <div id="18"><sup><a href="https://www.kitobook.com/compare/book/12/24/18/" title="сравнение переводов, параллельные ссылки">18</a></sup> Zidqiyo yigirma bir yoshida shoh bo‘ldi va Quddusda o‘n bir yil hukmdorlik qildi. Onasining ismi Xamutal bo‘lib, Libnalik Yeremiyoning qizi edi.</div>
  <div id="19"><sup><a href="https://www.kitobook.com/compare/book/12/24/19/" title="сравнение переводов, параллельные ссылки">19</a></sup> Zidqiyo ham, Yohayiqim kabi, Egamiz oldida qabih ishlar qilgani uchun</div>
  <div id="20"><sup><a href="https://www.kitobook.com/compare/book/12/24/20/" title="сравнение переводов, параллельные ссылки">20</a></sup> Egamiz Quddus va Yahudo xalqidan g‘oyat g‘azablangan, oqibatda ularni O‘z huzuridan quvib yuborgan edi. Zidqiyo Bobil shohiga qarshi isyon ko‘tardi.</div>
</div>