<div itemprop="articleBody" class="text">
  <div id="1"><sup><a href="https://www.kitobook.com/compare/book/12/20/1/" title="сравнение переводов, параллельные ссылки">1</a></sup> O‘sha kunlari Hizqiyo qattiq kasal bo‘lib qoldi. Ishayo payg‘ambar uning huzuriga kelib, shunday dedi: “Egamiz shunday aytmoqda: ‘Tayyorgarligingni ko‘rib qo‘yaver, tuzalmaysan endi, o‘lasan.’”</div>
  <div id="2"><sup><a href="https://www.kitobook.com/compare/book/12/20/2/" title="сравнение переводов, параллельные ссылки">2</a></sup> Hizqiyo yuzini devorga burib, Egamizga yolvordi:</div>
  <div id="3"><sup><a href="https://www.kitobook.com/compare/book/12/20/3/" title="сравнение переводов, параллельные ссылки">3</a></sup> “Ey, Egam! Chin qalbimdan Senga sodiq bo‘lib, yo‘llaringdan yurganimni va oldingda to‘g‘ri ishlar qilganimni esla.” Shunday deb achchiq–achchiq yig‘ladi.</div>
  <div id="4"><sup><a href="https://www.kitobook.com/compare/book/12/20/4/" title="сравнение переводов, параллельные ссылки">4</a></sup> Ishayo saroyning ichkari hovlisidan chiqib ulgurmagan ham ediki, Egamiz unga quyidagi so‘zlarini ayon qildi:</div>
  <div id="5"><sup><a href="https://www.kitobook.com/compare/book/12/20/5/" title="сравнение переводов, параллельные ссылки">5</a></sup> “Orqangga qaytib borib, xalqimning hukmdori Hizqiyoga shu xabarni yetkaz: ‘Bobong Dovudning Xudosi — Egamiz shunday aytmoqda: «Iltijolaringni eshitdim, ko‘z yoshlaringni ko‘rdim. Senga sog‘ligingni qaytaraman. Uchinchi kuni Mening uyimga chiqasan.</div>
  <div id="6"><sup><a href="https://www.kitobook.com/compare/book/12/20/6/" title="сравнение переводов, параллельные ссылки">6</a></sup> Umringni yana o‘n besh yilga uzaytiraman. O‘zingni va bu shaharni Ossuriya shohining qo‘lidan xalos qilaman. O‘zim uchun va qulim Dovudning haqi–hurmati uchun bu shaharni muhofaza qilaman».’”</div>
  <div id="7"><sup><a href="https://www.kitobook.com/compare/book/12/20/7/" title="сравнение переводов, параллельные ссылки">7</a></sup> Shundan keyin Ishayo: “Anjir shirasi keltiringlar, shirani olib kelgach, yaraning ustiga qo‘yinglar, shunda Hizqiyo sog‘ayadi”, dedi.</div>
  <div id="8"><sup><a href="https://www.kitobook.com/compare/book/12/20/8/" title="сравнение переводов, параллельные ссылки">8</a></sup> Hizqiyo Ishayodan: — Egamiz meni sog‘aytirgandan keyin, uchinchi kuni Egamizning uyiga chiqar ekanman, buning alomatini nima isbotlaydi? — deb so‘radi.</div>
  <div id="9"><sup><a href="https://www.kitobook.com/compare/book/12/20/9/" title="сравнение переводов, параллельные ссылки">9</a></sup> Ishayo shunday javob berdi: — Egamiz bergan va’dasini bajarishini isbotlab, senga alomat ko‘rsatadi. Soya Oxozning zinapoyasidan o‘n qadam oldinga ketsinmi yoki o‘n qadam orqaga surilsinmi?</div>
  <div id="10"><sup><a href="https://www.kitobook.com/compare/book/12/20/10/" title="сравнение переводов, параллельные ссылки">10</a></sup> — Soya zinapoyadan o‘n qadam ilgari ketmog‘i odatdagi holdir, shuning uchun o‘n qadam orqaga surilsin, — dedi Hizqiyo.</div>
  <div id="11"><sup><a href="https://www.kitobook.com/compare/book/12/20/11/" title="сравнение переводов, параллельные ссылки">11</a></sup> Payg‘ambar Ishayo Egamizga iltijo qilgan edi, Egamiz soyani Oxozning zinapoyasidan o‘n qadam orqaga surdi.</div>
  <div id="12"><sup><a href="https://www.kitobook.com/compare/book/12/20/12/" title="сравнение переводов, параллельные ссылки">12</a></sup> O‘sha paytda Hizqiyoning xastaligini eshitgan Bobil shohi Marduxbaladon, unga maktub bilan birga hadyalar ham jo‘natdi. Marduxbaladon Baladon deganning o‘g‘li edi.</div>
  <div id="13"><sup><a href="https://www.kitobook.com/compare/book/12/20/13/" title="сравнение переводов, параллельные ссылки">13</a></sup> Hizqiyo elchilarni qabul qildi. Xazinasidagi bor narsa — omborlardagi hamma qimmatbaho ashyolarini, oltinni, kumushni, xushbo‘y hidli ziravorlarni va moylarni, qurol–yarog‘ omborini, omborlaridagi hamma narsalarni ularga ko‘rsatdi. Hizqiyo saroyidagi va o‘z hukmronligi ostidagi yerlarda bor bo‘lgan hamma narsani elchilarga ko‘rsatdi.</div>
  <div id="14"><sup><a href="https://www.kitobook.com/compare/book/12/20/14/" title="сравнение переводов, параллельные ссылки">14</a></sup> Ishayo payg‘ambar shoh Hizqiyoning huzuriga kelib: — Bu odamlar qayerdan kelibdilar? Senga nima dedilar? — deb so‘radi. — Uzoq bir yurtdan, Bobildan kelibdilar — deb javob berdi Hizqiyo.</div>
  <div id="15"><sup><a href="https://www.kitobook.com/compare/book/12/20/15/" title="сравнение переводов, параллельные ссылки">15</a></sup> Ular saroyingda nimani ko‘rdilar? — deb so‘radi Ishayo. — Saroyimdagi hamma narsani ko‘rdilar, — deya javob berdi Hizqiyo. — Xazinalarimda men ularga ko‘rsatmagan hech narsa qolmadi.</div>
  <div id="16"><sup><a href="https://www.kitobook.com/compare/book/12/20/16/" title="сравнение переводов, параллельные ссылки">16</a></sup> Shunda Ishayo aytdi: — Endi Egamizning so‘ziga quloq sol.</div>
  <div id="17"><sup><a href="https://www.kitobook.com/compare/book/12/20/17/" title="сравнение переводов, параллельные ссылки">17</a></sup> Egamiz aytmoqdaki: “Bir kun kelib, saroyingdagi hamma narsa, ota–bobolaringning bugungacha to‘plab qoldirganlari Bobilga tashib ketiladi. Hech narsa qolmaydi.</div>
  <div id="18"><sup><a href="https://www.kitobook.com/compare/book/12/20/18/" title="сравнение переводов, параллельные ссылки">18</a></sup> Sening pushti–kamaringdan bo‘lgan o‘g‘illaringdan ba’zilari ham olib ketiladi, ular Bobil shohining saroyida bichilgan qul bo‘ladi.”</div>
  <div id="19"><sup><a href="https://www.kitobook.com/compare/book/12/20/19/" title="сравнение переводов, параллельные ссылки">19</a></sup> Hizqiyo Ishayoga: — Egamiz sen orqali aytgan so‘zlar xosiyatlidir, — dedi–da, ichida: “Nima bo‘lgandayam, umrim oxirigacha tinch, xotirjam yashar ekanman–ku”, deb o‘yladi.</div>
  <div id="20"><sup><a href="https://www.kitobook.com/compare/book/12/20/20/" title="сравнение переводов, параллельные ссылки">20</a></sup> Hizqiyoning boshqa ishlari, qahramonliklari, hovuz va quvur qazib, qanday qilib shaharga suv keltirgani to‘g‘risida “Yahudo shohlari tarixi” kitobida yozilgan.</div>
  <div id="21"><sup><a href="https://www.kitobook.com/compare/book/12/20/21/" title="сравнение переводов, параллельные ссылки">21</a></sup> Hizqiyo olamdan o‘tgach, o‘rniga o‘g‘li Manashe shoh bo‘ldi.</div>
</div>