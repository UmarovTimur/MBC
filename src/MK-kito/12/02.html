<div itemprop="articleBody" class="text">
  <div id="1"><sup><a href="https://www.kitobook.com/compare/book/12/02/1/" title="сравнение переводов, параллельные ссылки">1</a></sup> Egamiz Ilyosni quyun ichida osmonga ko‘tarib ketadigan vaqt keldi. Ilyos bilan Elishay Gilgal shahridan chiqib ketishayotganda,</div>
  <div id="2"><sup><a href="https://www.kitobook.com/compare/book/12/02/2/" title="сравнение переводов, параллельные ссылки">2</a></sup> Ilyos Elishayga: — Sen shu yerda qol, Egamiz menga, Baytil shahriga bor, deb amr qilgan, — dedi. — Xudo shohid! Ont ichib aytamanki, sizdan hecham ayrilmayman, — dedi Elishay. So‘ngra ular Baytilga jo‘nadilar.</div>
  <div id="3"><sup><a href="https://www.kitobook.com/compare/book/12/02/3/" title="сравнение переводов, параллельные ссылки">3</a></sup> Baytilda payg‘ambarlar guruhi Elishayga peshvoz chiqib: — Egamiz bugun hazratingni olib ketadi, buni bilasanmi? — deb so‘radilar. — Bilaman, — dedi Elishay, — lekin menga bu to‘g‘rida gapirmanglar.</div>
  <div id="4"><sup><a href="https://www.kitobook.com/compare/book/12/02/4/" title="сравнение переводов, параллельные ссылки">4</a></sup> Keyin Ilyos Elishayga: — Sen shu yerda qol, Egamiz menga, Yerixo shahriga bor, deb amr bergan, — dedi. — Xudo shohid! Ont ichib aytamanki, sizdan hecham ayrilmayman, — deya javob qaytardi Elishay. So‘ngra ular Yerixoga kelishdi.</div>
  <div id="5"><sup><a href="https://www.kitobook.com/compare/book/12/02/5/" title="сравнение переводов, параллельные ссылки">5</a></sup> Yerixoda payg‘ambarlar guruhi Elishayning oldiga kelib, undan: — Egamiz bugun hazratingni olib ketadi, buni bilasanmi? — deb so‘rashdi. — Bilaman, — dedi Elishay, — lekin menga bu to‘g‘rida gapirmanglar.</div>
  <div id="6"><sup><a href="https://www.kitobook.com/compare/book/12/02/6/" title="сравнение переводов, параллельные ссылки">6</a></sup> Keyin Ilyos Elishayga: — Sen shu yerda qol, Egamiz menga, Iordan daryosiga bor, deb amr bergan, — dedi. — Xudo shohid! Ont ichib aytamanki, sizdan hecham ayrilmayman, — dedi Elishay. Shunday qilib, ikkovlari jo‘nab ketishdi.</div>
  <div id="7"><sup><a href="https://www.kitobook.com/compare/book/12/02/7/" title="сравнение переводов, параллельные ссылки">7</a></sup> Payg‘ambarlardan elliktasi kelib, uzoqroqda ikkovining ro‘parasida to‘xtadilar. Ikkovi esa Iordan daryosi bo‘yida turardilar.</div>
  <div id="8"><sup><a href="https://www.kitobook.com/compare/book/12/02/8/" title="сравнение переводов, параллельные ссылки">8</a></sup> Bir payt Ilyos chakmonini oldi–da, burab eshib, suvga urgan edi, suv ikki tomonga surilib, yo‘l ochildi. Ikkovlari quruq joydan o‘tib ketdilar.</div>
  <div id="9"><sup><a href="https://www.kitobook.com/compare/book/12/02/9/" title="сравнение переводов, параллельные ссылки">9</a></sup> Ular narigi qirg‘oqqa o‘tib olishgach, Ilyos Elishayga aytdi: — Meni hademay Egamiz olib ketadi. Ayt, shu voqea yuz bermasdan oldin sen uchun nima qilay? Shunda Elishay: — Iltimos, sizning payg‘ambarlik ruhingizdan menga ikki hissa ko‘p meros qolsin, toki sizning izdoshingiz bo‘lay, — dedi.</div>
  <div id="10"><sup><a href="https://www.kitobook.com/compare/book/12/02/10/" title="сравнение переводов, параллельные ссылки">10</a></sup> — Qiyin narsani so‘rayapsan, — dedi Ilyos. — Mayli, agar men yoningdan ko‘tarilib ketayotganimni ko‘ra olsang, istaganing bajo bo‘ladi. Agar ko‘ra olmasang, bajo bo‘lmaydi.</div>
  <div id="11"><sup><a href="https://www.kitobook.com/compare/book/12/02/11/" title="сравнение переводов, параллельные ссылки">11</a></sup> Ular yo‘lda suhbatlashib ketishayotgan edi, birdan olov otlar qo‘shilgan olov arava paydo bo‘lib, ularning o‘rtasiga yeldek uchib keldi. Ilyos quyun ichida osmonga chiqib ketdi. Shunday qilib, ikkovlari bir–birlaridan ayrildilar.</div>
  <div id="12"><sup><a href="https://www.kitobook.com/compare/book/12/02/12/" title="сравнение переводов, параллельные ссылки">12</a></sup> Elishay buni ko‘rib Ilyosga xitob qildi: — Otam! Otam! Siz Isroilning qudratli himoyachisi edingiz! Isroilning jang aravasi va otliq lashkari kabi edingiz–a! Qayoqqa ketib qoldingiz–a! Elishay Ilyosni boshqa ko‘ra olmagani uchun, egnidagi kiyimini ikkiga bo‘lib tashladi.</div>
  <div id="13"><sup><a href="https://www.kitobook.com/compare/book/12/02/13/" title="сравнение переводов, параллельные ссылки">13</a></sup> Ilyosning egnidan chakmoni tushib qolgan edi. Elishay o‘sha chakmonni olib orqasiga qaytib, Iordan daryosi qirg‘og‘iga keldi.</div>
  <div id="14"><sup><a href="https://www.kitobook.com/compare/book/12/02/14/" title="сравнение переводов, параллельные ссылки">14</a></sup> Elishay Ilyosning chakmonini suvga urib: “Egam Ilyosga qilganiday, men uchun ham mo‘jiza ko‘rsatadimi?” — dedi. Elishay chakmonini yana suvga urgan edi, daryo suvi ikki tomonga surilib yo‘l ochildi. Elishay o‘sha joydan o‘tib ketdi.</div>
  <div id="15"><sup><a href="https://www.kitobook.com/compare/book/12/02/15/" title="сравнение переводов, параллельные ссылки">15</a></sup> Yerixolik payg‘ambarlar guruhi olisdan Elishayni ko‘rib: — Elishayda Ilyosning ruhi bor, — deb Elishayga peshvoz chiqdilar. Uni kutib oldilar, yer o‘pib unga ta’zim qildilar.</div>
  <div id="16"><sup><a href="https://www.kitobook.com/compare/book/12/02/16/" title="сравнение переводов, параллельные ссылки">16</a></sup> So‘ngra payg‘ambarlar Elishayga: — Biz, qullaringizning ellikta baquvvat odamlarimiz bor, — dedilar. — Ijozat bering, ular borib, hazratingizni izlashsin. Balki Egamizning Ruhi uni biror toqqa yoki vodiyga boshlab ketgandir. — Yo‘q, yubormanglar, — dedi Elishay ularga.</div>
  <div id="17"><sup><a href="https://www.kitobook.com/compare/book/12/02/17/" title="сравнение переводов, параллельные ссылки">17</a></sup> Lekin payg‘ambarlar guruhi iltimos qilaverib, oxiri uni ko‘ndirdilar. Elishay: “Mayli, yuboringlar”, dedi. Payg‘ambarlar guruhi ellikta odamni jo‘natdilar. Odamlar uch kun qidirib, Ilyosni topa olmaganlaridan keyin,</div>
  <div id="18"><sup><a href="https://www.kitobook.com/compare/book/12/02/18/" title="сравнение переводов, параллельные ссылки">18</a></sup> Elishayning yoniga qaytib keldilar. Elishay bu paytda Yerixoda edi. Elishay ularga: — Sizlarga, bormanglar, deb aytmaganmidim?! — dedi.</div>
  <div id="19"><sup><a href="https://www.kitobook.com/compare/book/12/02/19/" title="сравнение переводов, параллельные ссылки">19</a></sup> O‘sha shaharning aholisi Elishayga murojaat qildi: — Hazratimiz ko‘rib turganlariday, shahar yaxshi yerga joylashgan, lekin suvi yaxshi emas, yeri ham hosil bermaydi.</div>
  <div id="20"><sup><a href="https://www.kitobook.com/compare/book/12/02/20/" title="сравнение переводов, параллельные ссылки">20</a></sup> Shunda Elishay: — Menga yangi kosaga tuz solib beringlar, — dedi. Ular Elishayning aytganini berdilar.</div>
  <div id="21"><sup><a href="https://www.kitobook.com/compare/book/12/02/21/" title="сравнение переводов, параллельные ссылки">21</a></sup> Elishay buloq boshiga chiqib, tuzni suvga tashladi–da, shunday dedi: — Egamiz shunday aytmoqda: “Men bu suvni toza qildim, endi bu suv tufayli hecham o‘lim, hosilsizlik bo‘lmaydi.”</div>
  <div id="22"><sup><a href="https://www.kitobook.com/compare/book/12/02/22/" title="сравнение переводов, параллельные ссылки">22</a></sup> Elishay aytganidek, suv toza bo‘ldi va hozirgacha tozadir.</div>
  <div id="23"><sup><a href="https://www.kitobook.com/compare/book/12/02/23/" title="сравнение переводов, параллельные ссылки">23</a></sup> Shundan keyin Elishay u yerdan Baytilga yo‘l oldi. U yo‘lda ketayotgan edi, shahardan yosh bolalar chiqib: — Jo‘nab qol, yo‘qol, kal! Jo‘nab qol, kal! — deb uni masxara qilishdi.</div>
  <div id="24"><sup><a href="https://www.kitobook.com/compare/book/12/02/24/" title="сравнение переводов, параллельные ссылки">24</a></sup> Elishay orqasiga qayrilib, bolalarga qaradi va ularni Egamizning nomi bilan qarg‘adi. Shu payt o‘rmondan ikkita urg‘ochi ayiq chiqib, bolalardan qirq ikkitasini burda–burda qilib tashladi.</div>
  <div id="25"><sup><a href="https://www.kitobook.com/compare/book/12/02/25/" title="сравнение переводов, параллельные ссылки">25</a></sup> Elishay bu yerdan Karmil tog‘iga ketdi, u yerdan esa Samariyaga qaytdi.</div>
</div>