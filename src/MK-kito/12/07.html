<div itemprop="articleBody" class="text">
  <div id="1"><sup><a href="https://www.kitobook.com/compare/book/12/07/1/" title="сравнение переводов, параллельные ссылки">1</a></sup> Elishay aytdi: — Egamizning so‘zini eshitinglar: U shunday demoqda: “Ertaga xuddi shu paytda Samariya darvozasi oldida yarim tog‘ora yaxshi un bir kumush tangadan, bir tog‘ora arpa ham bir kumush tangadan sotiladi.”</div>
  <div id="2"><sup><a href="https://www.kitobook.com/compare/book/12/07/2/" title="сравнение переводов, параллельные ссылки">2</a></sup> Shohning eng yaqin amaldori shu yerda edi. U Elishayga: — Hatto Egamiz osmonning qopqasini ochib, yomg‘ir yog‘dirganda ham shunday bo‘lmas–ov, — dedi. Shunda Elishay: — Sen ko‘zing bilan ko‘rasan, lekin senga nasib qilmaydi, — dedi.</div>
  <div id="3"><sup><a href="https://www.kitobook.com/compare/book/12/07/3/" title="сравнение переводов, параллельные ссылки">3</a></sup> Shu vaqtda shahar darvozasi tashqarisida teri kasalligiga chalingan to‘rtta odam o‘tirib: “O‘limimizni kutib, shu yerda o‘tiraveramizmi?!” deb bir–biriga gapirdi.</div>
  <div id="4"><sup><a href="https://www.kitobook.com/compare/book/12/07/4/" title="сравнение переводов, параллельные ссылки">4</a></sup> “Agar shaharga kiradigan bo‘lsak, u yerda ocharchilik bo‘lyapti, biz ham o‘sha yerda o‘lib ketamiz. Shu yerda o‘tiraversak ham o‘lamiz. Yaxshisi, Oram lashkarining qarorgohiga boraylik. Agar bizni tirik qoldirishsa, yashaymiz, o‘ldirishsa, o‘lamiz.”</div>
  <div id="5"><sup><a href="https://www.kitobook.com/compare/book/12/07/5/" title="сравнение переводов, параллельные ссылки">5</a></sup> Ular oqshom payti Oram lashkarining qarorgohiga bormoqchi bo‘lishib, otlanishdi. Oram lashkarining qarorgohi chekkasiga kelib qarasalar, u yerda birorta ham odam yo‘q ekan.</div>
  <div id="6"><sup><a href="https://www.kitobook.com/compare/book/12/07/6/" title="сравнение переводов, параллельные ссылки">6</a></sup> Rabbiy Oram lashkariga jang aravalarining taqir–tuqurini, otlarning kishnashini, ko‘p lashkarning shovqin–suronini eshittirgan edi. Ular bir–birlariga: “Isroil shohi bizga qarshi hujum qilgani Xet xalqini va Misrning shohlarini yollaganga o‘xshaydi”, dedilar.</div>
  <div id="7"><sup><a href="https://www.kitobook.com/compare/book/12/07/7/" title="сравнение переводов, параллельные ссылки">7</a></sup> Ular oqshom payti jonlarini qutqarish uchun chodirlarini, otlarini, eshaklarini, butun qarorgohni shundayicha tashlab qochib qolgan edilar.</div>
  <div id="8"><sup><a href="https://www.kitobook.com/compare/book/12/07/8/" title="сравнение переводов, параллельные ссылки">8</a></sup> O‘sha kasal odamlar qarorgohga kelib, bir chodirga kirdilar. Chodirda yeb–ichib, u yerdan kumush, oltin, kiyim–kechaklarni olib ketib, yashirib qo‘ydilar. Keyin qaytib kelib boshqa chodirga kirdilar, u yerdan ham topganlarini olib borib yashirdilar.</div>
  <div id="9"><sup><a href="https://www.kitobook.com/compare/book/12/07/9/" title="сравнение переводов, параллельные ссылки">9</a></sup> So‘ngra ular bir–birlariga aytdilar: — Biz to‘g‘ri ish qilmayapmiz. Bu kun — xushxabarlar yuz bergan kundir. Agar biz sustkashlik qilib, tong otishini kutsak, jazoga tortilishimiz aniq. Ketdik, shoh saroyiga borib xabar beraylik.</div>
  <div id="10"><sup><a href="https://www.kitobook.com/compare/book/12/07/10/" title="сравнение переводов, параллельные ссылки">10</a></sup> Kasal odamlar borib, shahar darvozabonlarini chaqirdilar–da, ularga shunday dedilar: — Biz Oram lashkarining qarorgohiga borgan edik. U yerda na biror tirik jon bor, na biror inson tovushi eshitiladi. Faqat bog‘lovliq otlar, eshaklar turgan ekan. Chodirlarni, qanday turgan bo‘lsa, shundayligicha tashlab ketibdilar.</div>
  <div id="11"><sup><a href="https://www.kitobook.com/compare/book/12/07/11/" title="сравнение переводов, параллельные ссылки">11</a></sup> Darvozabonlar jar solib bu xushxabarni shoh saroyiga yetkazdilar.</div>
  <div id="12"><sup><a href="https://www.kitobook.com/compare/book/12/07/12/" title="сравнение переводов, параллельные ссылки">12</a></sup> Shoh tunda o‘rnidan turib, lashkarboshilariga shunday dedi: — Oram lashkari qanday reja tuzayotganlarini sizlarga aytib qo‘yay. Biz qahatchilikni boshdan kechirayotganimizni ular biladilar. Shahardan chiqqanimizdan keyin, bizni tiriklayin qo‘lga olib, shaharga yorib kirishni rejalashtirganlar. Shuning uchun dalada pistirma qo‘yish uchun qarorgohdan chiqib ketganlar.</div>
  <div id="13"><sup><a href="https://www.kitobook.com/compare/book/12/07/13/" title="сравнение переводов, параллельные ссылки">13</a></sup> Shohning a’yonlaridan biri: — Bir nechta odam shaharda qolgan beshta otni olib ahvolni bilib kelsin, — deb aytdi. — Bu yerdagilardan kim borsa ham, biz, tirik qolganlar va shaharda halok bo‘lganlar kabi, o‘limga mahkum.</div>
  <div id="14"><sup><a href="https://www.kitobook.com/compare/book/12/07/14/" title="сравнение переводов, параллельные ссылки">14</a></sup> Ular ikkita otliq odamni tayyorladilar. Shoh o‘sha odamlarni Oram lashkari izidan jo‘natar ekan: “Borib nima bo‘lganini bilib kelinglar”, dedi.</div>
  <div id="15"><sup><a href="https://www.kitobook.com/compare/book/12/07/15/" title="сравнение переводов, параллельные ссылки">15</a></sup> Otliqlar Oram lashkarining izidan Iordan daryosigacha borishdi. Yo‘l bo‘yi kiyim–kechak, buyumlar sochilib ketgan edi. Bu narsalarni Oram lashkari shoshib–pishib qochayotganlarida tashlab ketgan edilar. Yuborilgan odamlar qaytib kelib, shohga xabar berdilar.</div>
  <div id="16"><sup><a href="https://www.kitobook.com/compare/book/12/07/16/" title="сравнение переводов, параллельные ссылки">16</a></sup> Xalq Oram lashkarining qarorgohiga borib, u yerni talon–taroj qildi. Egamiz aytganiday, yarim tog‘ora yaxshi un bir kumush tangadan, bir tog‘ora arpa ham bir kumush tangadan sotildi.</div>
  <div id="17"><sup><a href="https://www.kitobook.com/compare/book/12/07/17/" title="сравнение переводов, параллельные ссылки">17</a></sup> Shoh o‘sha yaqin amaldorini darvozaga tayinlagan edi. Xalq amaldorni darvoza oldida bosib, yanchib o‘tib ketdi, amaldor o‘ldi. Shoh payg‘ambar huzuriga borganda, payg‘ambar bo‘ladigan hodisalarni unga oldindan aytgan edi.</div>
  <div id="18"><sup><a href="https://www.kitobook.com/compare/book/12/07/18/" title="сравнение переводов, параллельные ссылки">18</a></sup> Hammasi payg‘ambar aytganiday bo‘ldi. U shohga: “Ertaga xuddi shu paytda Samariya darvozasi oldida yarim tog‘ora yaxshi un bir kumush tangadan, bir tog‘ora arpa bir kumush tangadan sotiladi”, degan edi.</div>
  <div id="19"><sup><a href="https://www.kitobook.com/compare/book/12/07/19/" title="сравнение переводов, параллельные ссылки">19</a></sup> Amaldor esa payg‘ambarga: “Hatto Egamiz osmonning qopqasini ochib, yomg‘ir yog‘dirganda ham, shunday bo‘lmas–ov”, deb javob bergan edi. Elishay esa unga: “Sen ko‘zing bilan ko‘rasan, lekin senga nasib qilmaydi”, degandi.</div>
  <div id="20"><sup><a href="https://www.kitobook.com/compare/book/12/07/20/" title="сравнение переводов, параллельные ссылки">20</a></sup> Shunday qilib, aytilgan voqea yuz berdi: xalq o‘sha amaldorni darvoza oldida bosib, yanchib o‘tib ketdi, amaldor o‘ldi.</div>
</div>