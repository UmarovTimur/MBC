<div itemprop="articleBody" class="text">
  <div id="1"><sup><a href="https://www.kitobook.com/compare/book/12/11/1/" title="сравнение переводов, параллельные ссылки">1</a></sup> Otaliyo o‘z o‘g‘li shoh Oxaziyoning o‘ldirilganini eshitgach, Yahudoda Oxaziyoning jamiki urug‘ini qirib tashlashga kirishdi.</div>
  <div id="2"><sup><a href="https://www.kitobook.com/compare/book/12/11/2/" title="сравнение переводов, параллельные ссылки">2</a></sup> Shohning hamma o‘g‘illarini o‘ldirish rejalashtirilgan edi. Shoh Yohuramning Yohusheva degan qizi bor edi. Yohusheva Oxaziyoga o‘gay singil edi. Yohusheva Oxaziyoning o‘g‘li Yo‘shni shohning o‘g‘illari orasidan bildirmasdan olib qochdi. Uni, enagasi bilan birga, Egamizning uyidagi yotoqxonaga yashirdi. Bola Otaliyodan yashirinib, tirik qoldi.</div>
  <div id="3"><sup><a href="https://www.kitobook.com/compare/book/12/11/3/" title="сравнение переводов, параллельные ссылки">3</a></sup> Otaliyo yurtni boshqargan paytda, bola olti yil davomida Egamizning uyida enagasi bilan birga yashirinib yurdi.</div>
  <div id="4"><sup><a href="https://www.kitobook.com/compare/book/12/11/4/" title="сравнение переводов, параллельные ссылки">4</a></sup> Yettinchi yili ruhoniy Yohayido Xaryollik qo‘riqchilarning lashkarboshilariga va saroy qo‘riqchilarining lashkarboshilariga xabar berib, ularni chaqirtirdi. Hammalarini Egamizning uyiga yig‘ib, ular bilan ahd tuzdi. Hammalariga Egamizning uyida ont ichirgandan keyin, shohning o‘g‘li Yo‘shni ularga ko‘rsatdi.</div>
  <div id="5"><sup><a href="https://www.kitobook.com/compare/book/12/11/5/" title="сравнение переводов, параллельные ссылки">5</a></sup> Yohayido ularga shunday buyurdi: “Endi sizlar bunday qilasizlar: Shabbat kuni xizmatdagilarning uchdan biri shoh saroyini qo‘riqlashadi.</div>
  <div id="6"><sup><a href="https://www.kitobook.com/compare/book/12/11/6/" title="сравнение переводов, параллельные ссылки">6</a></sup> Uchdan biri Sur darvozasini, uchdan biri esa saroy darvozasini qo‘riqlashadi va saroy qo‘riqchilari o‘rniga turishadi.</div>
  <div id="7"><sup><a href="https://www.kitobook.com/compare/book/12/11/7/" title="сравнение переводов, параллельные ссылки">7</a></sup> Shabbat kuni xizmatlari bitgan boshqa ikki qism sipohlaringiz Egamizning uyi atrofida turib shohni qo‘riqlasin.</div>
  <div id="8"><sup><a href="https://www.kitobook.com/compare/book/12/11/8/" title="сравнение переводов, параллельные ссылки">8</a></sup> Hamma qo‘lida quroli bilan shohni har tomondan o‘rab olsin, kim safga yaqinlashsa, o‘ldirilsin. Shoh kirganda ham, chiqqanda ham, unga hamroh bo‘linglar.”</div>
  <div id="9"><sup><a href="https://www.kitobook.com/compare/book/12/11/9/" title="сравнение переводов, параллельные ссылки">9</a></sup> Yuzboshilar ruhoniy Yohayidoning amrlarini so‘zsiz bajardilar. Har bir yuzboshi Shabbat kuni xizmatini boshlagan va xizmatini tugatgan qo‘riqchilarini olib, Yohayidoning yoniga bordi.</div>
  <div id="10"><sup><a href="https://www.kitobook.com/compare/book/12/11/10/" title="сравнение переводов, параллельные ссылки">10</a></sup> Ruhoniy Egamizning uyida turgan shoh Dovudning nayzalariyu qalqonlarini yuzboshilarga tarqatdi.</div>
  <div id="11"><sup><a href="https://www.kitobook.com/compare/book/12/11/11/" title="сравнение переводов, параллельные ссылки">11</a></sup> Shohni qo‘riqlash uchun uyning janub tomonidan shimol tomonigacha, qurbongohning va uyning atrofiga soqchilar jangga shay qilib qo‘yildi.</div>
  <div id="12"><sup><a href="https://www.kitobook.com/compare/book/12/11/12/" title="сравнение переводов, параллельные ссылки">12</a></sup> Yohayido shohning o‘g‘li Yo‘shni tashqariga olib chiqib, boshiga toj kiygizdi. Unga shohlik qonunlarini berdi. Yo‘sh shoh deb e’lon qilindi. Uning boshiga moy surtishdi, so‘ngra: “Shohimizning umrlari uzoq bo‘lsin!” deya olqishlab, qarsak chaldilar.</div>
  <div id="13"><sup><a href="https://www.kitobook.com/compare/book/12/11/13/" title="сравнение переводов, параллельные ссылки">13</a></sup> Otaliyo qo‘riqchilar bilan xalqning shovqin– suronini eshitgach, Egamizning uyiga yig‘ilganlar yoniga bordi.</div>
  <div id="14"><sup><a href="https://www.kitobook.com/compare/book/12/11/14/" title="сравнение переводов, параллельные ссылки">14</a></sup> Qarasaki, odatga ko‘ra, Egamizning uyi eshigi yonidagi ustun oldida shoh turibdi, shohning atrofini lashkarboshilar, karnaychilar o‘rab olgan. Yurtning butun xalqi shod–xurram, karnay chalyapti. Shunda Otaliyo g‘azabdan liboslarini yirtib: “Xoinlik! Xoinlik!” deb baqirdi.</div>
  <div id="15"><sup><a href="https://www.kitobook.com/compare/book/12/11/15/" title="сравнение переводов, параллельные ссылки">15</a></sup> Ruhoniy Yohayido yuzboshilarga: “U xotinni bu yerdan olib chiqib ketinglar, kimki unga ergashsa, qilichdan o‘tkazinglar”, deya buyruq berdi. Ruhoniy o‘sha ayolning Egamiz uyida o‘ldirilishini istamadi.</div>
  <div id="16"><sup><a href="https://www.kitobook.com/compare/book/12/11/16/" title="сравнение переводов, параллельные ссылки">16</a></sup> Otaliyo ushlandi va saroyning Ot darvozasiga keltirilib, o‘sha yerda o‘ldirildi.</div>
  <div id="17"><sup><a href="https://www.kitobook.com/compare/book/12/11/17/" title="сравнение переводов, параллельные ссылки">17</a></sup> Ruhoniy Yohayido, Yahudo xalqi Egamizning xalqi bo‘lsin, deya shoh, xalq va Egamiz orasida ahd tuzdi. Undan keyin xalq bilan shoh orasida ham ahd tuzdi.</div>
  <div id="18"><sup><a href="https://www.kitobook.com/compare/book/12/11/18/" title="сравнение переводов, параллельные ссылки">18</a></sup> So‘ng butun xalq Baalning uyiga borib, uni buzib tashladi, u yerdagi qurbongohlarni va Baalning tasvirlarini sindirdi, Baalning ruhoniysi Mattonni esa qurbongohlarning ro‘parasida o‘ldirdi.</div>
  <div id="19"><sup><a href="https://www.kitobook.com/compare/book/12/11/19/" title="сравнение переводов, параллельные ссылки">19</a></sup> So‘ngra yuzboshilarni, Xaryollik qo‘riqchilarni, saroy qo‘riqchilarini va jamiki xalqni yoniga olib, shohni Egamizning uyidan olib chiqdi. Ular qo‘riqchilar darvozasidan o‘tib, shohni saroyga olib keldilar va taxtga o‘tqazdilar.</div>
  <div id="20"><sup><a href="https://www.kitobook.com/compare/book/12/11/20/" title="сравнение переводов, параллельные ссылки">20</a></sup> Otaliyo shoh saroyida o‘ldirilgani uchun, yurt xalqi sevindi. Quddus osoyishta bo‘lib qoldi.</div>
  <div id="21"><sup><a href="https://www.kitobook.com/compare/book/12/11/21/" title="сравнение переводов, параллельные ссылки">21</a></sup> Yo‘sh taxtga o‘tirgan paytda yetti yoshda edi.</div>
</div>