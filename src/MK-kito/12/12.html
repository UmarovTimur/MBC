<div itemprop="articleBody" class="text">
  <div id="1"><sup><a href="https://www.kitobook.com/compare/book/12/12/1/" title="сравнение переводов, параллельные ссылки">1</a></sup> Isroil shohi Yohu yettinchi yil shohlik qilayotganda, Yo‘sh Yahudo shohi bo‘lgan edi. U Quddusda qirq yil hukmronlik qildi. Onasi Bersheva shahridan bo‘lib, ismi Zibiyox edi.</div>
  <div id="2"><sup><a href="https://www.kitobook.com/compare/book/12/12/2/" title="сравнение переводов, параллельные ссылки">2</a></sup> Yo‘sh umri bo‘yi Egamiz oldida to‘g‘ri ishlar qildi, chunki ruhoniy Yohayido unga yo‘l ko‘rsatardi.</div>
  <div id="3"><sup><a href="https://www.kitobook.com/compare/book/12/12/3/" title="сравнение переводов, параллельные ссылки">3</a></sup> Lekin sajdagohlar hamon yo‘q qilinmagan, xalq hali ham o‘sha joylarda qurbonlik qilib, tutatqi tutatardi.</div>
  <div id="4"><sup><a href="https://www.kitobook.com/compare/book/12/12/4/" title="сравнение переводов, параллельные ссылки">4</a></sup> Yo‘sh ruhoniylarga farmon berdi: — EgamizningMa’badiga ehson sifatida olib kelingan kumushni, doimiy soliqni, ont tufayli berilgan to‘lovni yoki ixtiyoriy berilgan hadyalarni to‘planglar.</div>
  <div id="5"><sup><a href="https://www.kitobook.com/compare/book/12/12/5/" title="сравнение переводов, параллельные ссылки">5</a></sup> Bu kumushlarni ruhoniylar olib keluvchilardan qabul qilib olib, Egamiz uyining buzilgan joylarini tuzatishga sarflashsin.</div>
  <div id="6"><sup><a href="https://www.kitobook.com/compare/book/12/12/6/" title="сравнение переводов, параллельные ссылки">6</a></sup> Yo‘sh shohligining yigirma uchinchi yilida ham ruhoniylar Egamiz uyining buzilgan joylarini hali tuzatmagan edilar.</div>
  <div id="7"><sup><a href="https://www.kitobook.com/compare/book/12/12/7/" title="сравнение переводов, параллельные ссылки">7</a></sup> Shundan keyin shoh Yo‘sh ruhoniy Yohayido bilan boshqa ruhoniylarni chaqirib: — Nimaga Egamizning uyini tuzatmayapsizlar? — dedi ularga, — endi odamlardan kumush olmanglar. Olgan kumushlaringizni Egamizning uyini tuzatishga beringlar.</div>
  <div id="8"><sup><a href="https://www.kitobook.com/compare/book/12/12/8/" title="сравнение переводов, параллельные ссылки">8</a></sup> Ruhoniylar xalqdan o‘zlari pul yig‘maslikka va Egamizning uyi ta’mirlanishini nazorat qilmaslikka rozi bo‘lishdi.</div>
  <div id="9"><sup><a href="https://www.kitobook.com/compare/book/12/12/9/" title="сравнение переводов, параллельные ссылки">9</a></sup> Ruhoniy Yohayido bir quti olib, qopqog‘i ustidan teshik ochdi. Uni qurbongohning yoniga — odamlar Egamizning uyiga kiradigan joyning o‘ng tomoniga joylashtirdi. Ostonada qorovul bo‘lib turgan ruhoniylar Egamizning uyiga keltirilgan hamma kumushni qutiga tashlayverishdi.</div>
  <div id="10"><sup><a href="https://www.kitobook.com/compare/book/12/12/10/" title="сравнение переводов, параллельные ссылки">10</a></sup> Qutida ko‘p pul yig‘ilganidan keyin, shohning mirzasi bilan oliy ruhoniy kelib, Egamizning uyiga keltirilgan kumushlarni qoplarga solib tortishdi.</div>
  <div id="11"><sup><a href="https://www.kitobook.com/compare/book/12/12/11/" title="сравнение переводов, параллельные ссылки">11</a></sup> Tortilgan kumushlar Egamizning uyidagi ishlarning boshida turgan odamlarga berildi. Ular esa bu kumushlarni Egamizning uyida ishlayotgan duradgor va binokorlarga,</div>
  <div id="12"><sup><a href="https://www.kitobook.com/compare/book/12/12/12/" title="сравнение переводов, параллельные ссылки">12</a></sup> tosh teruvchilarga, sangtaroshlarga to‘lashar, uyni tuzatmoq uchun yog‘och va tosh sotib olishga ishlatishar, uyni tuzatishga kerak bo‘lgan boshqa ashyolarga sarf qilishardi.</div>
  <div id="13"><sup><a href="https://www.kitobook.com/compare/book/12/12/13/" title="сравнение переводов, параллельные ссылки">13</a></sup> Egamizning uyida yig‘ilgan kumush bu joy uchun kumush tog‘oralar, qaychilar, tog‘orachalar va karnaylar, har xil oltin yoki kumush buyumlar yasashga sarf qilinmadi.</div>
  <div id="14"><sup><a href="https://www.kitobook.com/compare/book/12/12/14/" title="сравнение переводов, параллельные ссылки">14</a></sup> Bu kumushning hammasi ishlovchilarga to‘lashga va uyni tuzatishga sarf qilindi.</div>
  <div id="15"><sup><a href="https://www.kitobook.com/compare/book/12/12/15/" title="сравнение переводов, параллельные ссылки">15</a></sup> Egamizning uyida ishlovchilarga pul taqsimlaydigan odamlardan hisob–kitob talab qilinmadi, chunki ular halol ishlashdi.</div>
  <div id="16"><sup><a href="https://www.kitobook.com/compare/book/12/12/16/" title="сравнение переводов, параллельные ссылки">16</a></sup> Ayb va gunoh nazr qilib berilgan pullar esa Egamizning uyiga keltirilmadi. Bu pullar ruhoniylarniki edi.</div>
  <div id="17"><sup><a href="https://www.kitobook.com/compare/book/12/12/17/" title="сравнение переводов, параллельные ссылки">17</a></sup> O‘sha paytda Oram shohi Xazayil Gat shahriga hujum qilib, shaharni qo‘lga kiritdi. Keyin Quddusga hujum qilmoqqa qaror qildi.</div>
  <div id="18"><sup><a href="https://www.kitobook.com/compare/book/12/12/18/" title="сравнение переводов, параллельные ссылки">18</a></sup> Yahudo shohi Yo‘sh esa ota–bobolari — Yahudo shohlari Yohushafatning, Yohuramning, Oxaziyoning va o‘zining Egamizga atagan hamma muqaddasnazrlarini, Egamizning uyidan va saroy xazinalaridan olingan jamiki oltinlarni Oram shohi Xazayilga yubordi. Shundan keyin Xazayil Quddusga hujum qilish qaroridan qaytdi.</div>
  <div id="19"><sup><a href="https://www.kitobook.com/compare/book/12/12/19/" title="сравнение переводов, параллельные ссылки">19</a></sup> Yo‘shning boshqa ishlari, butun faoliyati “Yahudo shohlari tarixi” kitobida yozilgan.</div>
  <div id="20"><sup><a href="https://www.kitobook.com/compare/book/12/12/20/" title="сравнение переводов, параллельные ссылки">20</a></sup> Shoh Yo‘shning a’yonlari isyon ko‘tarib, uni Silloga boradigan yo‘lda — Millodagi uyda o‘ldirdilar.</div>
  <div id="21"><sup><a href="https://www.kitobook.com/compare/book/12/12/21/" title="сравнение переводов, параллельные ссылки">21</a></sup> Uni o‘ldirganlar Yo‘shning a’yonlaridan Shimat degan odamning o‘g‘li Yo‘zabad bilan Sho‘mer deganning o‘g‘li Yohuzabad edilar. Yo‘sh Dovud qal’asida ota–bobolari yoniga dafn qilindi. Uning o‘rniga o‘g‘li Emoziyo shoh bo‘ldi.</div>
</div>