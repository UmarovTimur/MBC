<div itemprop="articleBody" class="text">
  <div id="1"><sup><a href="https://www.kitobook.com/compare/book/12/06/1/" title="сравнение переводов, параллельные ссылки">1</a></sup> Bir kuni payg‘ambarlar guruhi Elishayga: — Qarang, siz bilan biz yig‘iladigan mana shu joyimiz tor, — dedilar.</div>
  <div id="2"><sup><a href="https://www.kitobook.com/compare/book/12/06/2/" title="сравнение переводов, параллельные ссылки">2</a></sup> — Ijozat bering, Iordan daryosi bo‘yiga boraylik, har birimiz u yerda yog‘och kesib, o‘sha yerda o‘zimizga boshpana quraylik. — Mayli boringlar, — dedi Elishay.</div>
  <div id="3"><sup><a href="https://www.kitobook.com/compare/book/12/06/3/" title="сравнение переводов, параллельные ссылки">3</a></sup> — Ulardan bittasi: — Marhamat qilib, siz ham biz, qullaringiz, bilan birga boring, — dedi. — Xo‘p, boraman, — dedi Elishay.</div>
  <div id="4"><sup><a href="https://www.kitobook.com/compare/book/12/06/4/" title="сравнение переводов, параллельные ссылки">4</a></sup> Elishay ular bilan birga ketdi. Hammalari Iordan daryosi bo‘yiga yetib kelib, daraxt kesa boshladilar.</div>
  <div id="5"><sup><a href="https://www.kitobook.com/compare/book/12/06/5/" title="сравнение переводов, параллельные ссылки">5</a></sup> Bittasi daraxt kesayotib, boltasini suvga tushirib yubordi. U: “O, hazratim! Boltani omonatga olgan edim!” — deb baqirdi.</div>
  <div id="6"><sup><a href="https://www.kitobook.com/compare/book/12/06/6/" title="сравнение переводов, параллельные ссылки">6</a></sup> — Bolta qaysi joyga tushdi? — so‘radi payg‘ambar. O‘sha odam Elishayga bolta tushgan joyni ko‘rsatdi. Elishay daraxtdan bitta shox kesib olib, suvga tashlagan edi, bolta suv yuziga chiqdi.</div>
  <div id="7"><sup><a href="https://www.kitobook.com/compare/book/12/06/7/" title="сравнение переводов, параллельные ссылки">7</a></sup> — Ol uni, — dedi Elishay. O‘sha odam qo‘lini uzatib, boltani oldi.</div>
  <div id="8"><sup><a href="https://www.kitobook.com/compare/book/12/06/8/" title="сравнение переводов, параллельные ссылки">8</a></sup> Oram shohi Isroilga lashkar tortdi va “Falon joyga lashkarimni joylashtiraman”, deb lashkarboshilari bilan maslahatlashib oldi.</div>
  <div id="9"><sup><a href="https://www.kitobook.com/compare/book/12/06/9/" title="сравнение переводов, параллельные ссылки">9</a></sup> Payg‘ambar Isroil shohiga: “O‘sha joydan o‘tmang, chunki u yerga Oram lashkari pistirma qo‘ygan” degan xabar yubordi.</div>
  <div id="10"><sup><a href="https://www.kitobook.com/compare/book/12/06/10/" title="сравнение переводов, параллельные ссылки">10</a></sup> Isroil shohi payg‘ambar aytgan joyga xabarchi yubordi. O‘sha yerda yashaydigan odamlar bu xavfning chorasini ko‘rdilar. Bunday voqea bir–ikki marta emas, ko‘p marta yuz berdi.</div>
  <div id="11"><sup><a href="https://www.kitobook.com/compare/book/12/06/11/" title="сравнение переводов, параллельные ссылки">11</a></sup> Bu hodisadan Oram shohi qattiq bezovtalandi. U lashkarboshilarini chaqirib: — Menga aytinglar–chi, qaysi biringiz Isroil shohi bilan aloqadasiz? — dedi ularga.</div>
  <div id="12"><sup><a href="https://www.kitobook.com/compare/book/12/06/12/" title="сравнение переводов, параллельные ссылки">12</a></sup> — Hech qaysimiz, shoh janoblari! — dedi lashkarboshilardan biri. — Bu Isroildagi payg‘ambar Elishayning ishi, u hatto yotoqxonangizda aytgan gapingizni ham Isroil shohiga ayon qilib turadi.</div>
  <div id="13"><sup><a href="https://www.kitobook.com/compare/book/12/06/13/" title="сравнение переводов, параллельные ссылки">13</a></sup> — Boringlar, uning qayerdaligini bilib kelinglar! — deb buyurdi Oram shohi. — Men birortasini yuboraman–da, uni qo‘lga tushiraman. Shundan keyin: “Elishay Do‘tanda”, deb shohga xabar yetkazdilar.</div>
  <div id="14"><sup><a href="https://www.kitobook.com/compare/book/12/06/14/" title="сравнение переводов, параллельные ссылки">14</a></sup> Oram shohi o‘sha yerga otliqlar, jang aravalari va katta kuch jo‘natdi. Ular tunda kelib, shaharni o‘rab oldilar.</div>
  <div id="15"><sup><a href="https://www.kitobook.com/compare/book/12/06/15/" title="сравнение переводов, параллельные ссылки">15</a></sup> Tongda payg‘ambarning xizmatkori o‘rnidan turib, tashqari chiqdi. Qarasa, shahar atrofida otliq lashkarlar, jang aravalari turibdi. Shunda xizmatkor: — Evoh! Hazratim, endi nima qilamiz? — deb so‘radi.</div>
  <div id="16"><sup><a href="https://www.kitobook.com/compare/book/12/06/16/" title="сравнение переводов, параллельные ссылки">16</a></sup> — Qo‘rqma, — dedi Elishay, — chunki bizning himoyachilarimiz ularnikidan juda ko‘p.</div>
  <div id="17"><sup><a href="https://www.kitobook.com/compare/book/12/06/17/" title="сравнение переводов, параллельные ссылки">17</a></sup> Keyin Elishay iltijo qildi: — Ey, Egam! Xizmatkorimning ko‘zini och, u ko‘rsin! Egamiz xizmatkorning ko‘zini ochib yubordi. Elishayning atrofidagi qirlar olovli otlar va jang aravalariga to‘lib ketganini xizmatkor ko‘rdi.</div>
  <div id="18"><sup><a href="https://www.kitobook.com/compare/book/12/06/18/" title="сравнение переводов, параллельные ссылки">18</a></sup> Oram lashkari Elishayga hujum qilgan edi, Elishay Egamizga: “Ularni ko‘r qilib qo‘y!” deb iltijo qildi. Egamiz Elishayning iltijosini eshitdi– da, Oram lashkarini ko‘r qilib qo‘ydi.</div>
  <div id="19"><sup><a href="https://www.kitobook.com/compare/book/12/06/19/" title="сравнение переводов, параллельные ссылки">19</a></sup> Keyin, Elishay Oram lashkariga dedi: — Sizlar adashib qolibsizlar, sizlar izlayotgan shahar bu emas. Ortimdan yuringlar, men izlayotgan odamingiz oldiga sizlarni olib boraman. Shunday qilib, Elishay Oram lashkarini Samariyaga boshlab keldi.</div>
  <div id="20"><sup><a href="https://www.kitobook.com/compare/book/12/06/20/" title="сравнение переводов, параллельные ссылки">20</a></sup> Ular Samariyaga yetib kelganlaridan keyin Elishay: — Ey, Egamiz! Ularning ko‘zlarini och, toki ular ko‘rsin, — deb iltijo qilgan edi, Egamiz Oram lashkarining ko‘zini ochdi. Ular qarasalar, Samariyaning o‘rtasida turibdilar.</div>
  <div id="21"><sup><a href="https://www.kitobook.com/compare/book/12/06/21/" title="сравнение переводов, параллельные ссылки">21</a></sup> Isroil shohi Oram lashkarini ko‘rgach: — Ularni qirib tashlaymi, ota? — deb so‘radi.</div>
  <div id="22"><sup><a href="https://www.kitobook.com/compare/book/12/06/22/" title="сравнение переводов, параллельные ссылки">22</a></sup> — Yo‘q, o‘ldirma! — dedi Elishay. — Nega o‘ldirar ekansan?! Sen ularni jang qilib asir olganingda ham o‘ldirmasding. Ularga non, suv ber, yeb–ichib, o‘zlarining hukmdori yoniga qaytib ketishsin.</div>
  <div id="23"><sup><a href="https://www.kitobook.com/compare/book/12/06/23/" title="сравнение переводов, параллельные ссылки">23</a></sup> Shoh asirlarga katta ziyofat tayyorladi. Asirlar yeb–ichib bo‘lishgach, Isroil shohi ularni yo‘llariga qaytarib yubordi. Oram lashkarlari o‘zlarining hukmdori yoniga ketishdi. Bu bosqinchilar qaytib Isroil yerlariga qadam bosmadilar.</div>
  <div id="24"><sup><a href="https://www.kitobook.com/compare/book/12/06/24/" title="сравнение переводов, параллельные ссылки">24</a></sup> Oradan ancha vaqt o‘tgach, Oram shohi Banhadad hamma lashkarlarini yig‘ib Samariyani qamal qildi.</div>
  <div id="25"><sup><a href="https://www.kitobook.com/compare/book/12/06/25/" title="сравнение переводов, параллельные ссылки">25</a></sup> Oram lashkarlari Samariyani qamal qilib turar ekanlar, u yerda og‘ir qahatchilik yuz berdi. Natijada eshakning kallasi sakson kumush tangaga, ikki kosa kaptar axlati besh kumush tangaga sotildi.</div>
  <div id="26"><sup><a href="https://www.kitobook.com/compare/book/12/06/26/" title="сравнение переводов, параллельные ссылки">26</a></sup> Bir kuni Isroil shohi shahar devori ustida ketayotgan edi, bir ayol: “Shoh hazratlari! Yordam bering”, deb faryod qildi.</div>
  <div id="27"><sup><a href="https://www.kitobook.com/compare/book/12/06/27/" title="сравнение переводов, параллельные ссылки">27</a></sup> — Senga Egamiz yordam bermasa, men qanday yordam bera olaman?! — dedi shoh. — Men bug‘doy yoki sharob bera olarmidim?!</div>
  <div id="28"><sup><a href="https://www.kitobook.com/compare/book/12/06/28/" title="сравнение переводов, параллельные ссылки">28</a></sup> Darding nima? — Mana bu ayol: “O‘g‘lingni ber, uni bugun yeylik, mening o‘g‘limni ertaga yeymiz”, deb aytgan edi.</div>
  <div id="29"><sup><a href="https://www.kitobook.com/compare/book/12/06/29/" title="сравнение переводов, параллельные ссылки">29</a></sup> Mening o‘g‘limni pishirib yedik. Ertasiga men unga: “O‘g‘lingni ber, uni yeylik”, degan edim, u o‘g‘lini yashirib qo‘yibdi, — dedi u.</div>
  <div id="30"><sup><a href="https://www.kitobook.com/compare/book/12/06/30/" title="сравнение переводов, параллельные ссылки">30</a></sup> Shoh ayolning so‘zlarini eshitgach, qayg‘udan liboslarini yirtdi. Xalq devor ustida ketayotgan shohning libosi ichidagi qanorni ko‘rib qoldi.</div>
  <div id="31"><sup><a href="https://www.kitobook.com/compare/book/12/06/31/" title="сравнение переводов, параллельные ссылки">31</a></sup> So‘ngra shoh dedi: — Agar shu bugun Elishayning boshi olinmasa, Xudo meni ne ko‘yga solsa solsin, hatto bundan battarrog‘ini qilsin.</div>
  <div id="32"><sup><a href="https://www.kitobook.com/compare/book/12/06/32/" title="сравнение переводов, параллельные ссылки">32</a></sup> Shoh xabarchi jo‘natganda, Elishay o‘z uyida oqsoqollar bilan birga o‘tirgan edi. Shoh yuborgan xabarchi Elishaynikiga kelmasdan oldin, Elishay oqsoqollarga aytdi: — Ko‘ryapsizlarmi qotilni?! Mening boshimni olmoq uchun qotil odamini jo‘natdi! Qarab turinglar, xabarchi kelganda, eshikni yopinglar, uni ichkariga kiritmanglar. Ana, uning orqasidan xo‘jayinining oyoq tovushlari kelyapti!</div>
  <div id="33"><sup><a href="https://www.kitobook.com/compare/book/12/06/33/" title="сравнение переводов, параллельные ссылки">33</a></sup> Elishay oqsoqollar bilan suhbatlashib o‘tirganda, xabarchi uning oldiga kelib, shohning quyidagi so‘zlarini yetkazdi: “Shuncha kulfat Egamizdan keldi! Nima uchun men endi Unga umid bog‘lashim kerak?!”</div>
</div>