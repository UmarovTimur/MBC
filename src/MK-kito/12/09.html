<div itemprop="articleBody" class="text">
  <div id="1"><sup><a href="https://www.kitobook.com/compare/book/12/09/1/" title="сравнение переводов, параллельные ссылки">1</a></sup> Payg‘ambar Elishay payg‘ambarlar guruhidan bittasini chaqirib, unga dedi: — Qani, bo‘l, qo‘lingga anavi moy solingan idishni ol, Giladdagi Ramo‘tga bor.</div>
  <div id="2"><sup><a href="https://www.kitobook.com/compare/book/12/09/2/" title="сравнение переводов, параллельные ссылки">2</a></sup> U yerga borganingdan keyin, Yohuni qidirib top. Nimshi deganning nabirasi Yohu Yahoshafat degan odamning o‘g‘lidir. Uni o‘rtoqlari orasidan chaqirib chiqib, boshqa xonaga olib kir.</div>
  <div id="3"><sup><a href="https://www.kitobook.com/compare/book/12/09/3/" title="сравнение переводов, параллельные ссылки">3</a></sup> So‘ngra moy solingan idishni ol. Yohuning boshiga moyni surtgin–da, shunday degin: “Egamiz shunday aytmoqda: senga moy surtib, Isroil ustidan shoh qilib tanladim.” Keyin eshikni ochgin–u, kutmasdan qoch.</div>
  <div id="4"><sup><a href="https://www.kitobook.com/compare/book/12/09/4/" title="сравнение переводов, параллельные ссылки">4</a></sup> Yosh payg‘ambar Giladdagi Ramo‘tga ketdi.</div>
  <div id="5"><sup><a href="https://www.kitobook.com/compare/book/12/09/5/" title="сравнение переводов, параллельные ссылки">5</a></sup> O‘sha joyga yetib kelganda, lashkarboshilar suhbatlashib o‘tirgan edi. — Senda gapim bor, lashkarboshi, — dedi u. — Qaysi birimizda gaping bor? — deb so‘radi Yohu. — Senda, lashkarboshi, — dedi u Yohuga.</div>
  <div id="6"><sup><a href="https://www.kitobook.com/compare/book/12/09/6/" title="сравнение переводов, параллельные ссылки">6</a></sup> Yohu o‘rnidan turib, boshqa xonaga kirdi. Yosh payg‘ambar uning boshiga moyni surtgach, dedi: — Isroil xalqining Xudosi — Egamiz shunday aytmoqda: “Senga moy surtib, O‘zimning xalqim Isroil ustidan shoh qilib tanladim.</div>
  <div id="7"><sup><a href="https://www.kitobook.com/compare/book/12/09/7/" title="сравнение переводов, параллельные ссылки">7</a></sup> Sen hukmdoring Axabning xonadonini qirib tashlaysan, toki payg‘ambar qullarim va boshqa hamma qullarimning to‘kilgan qonlari uchun Men Izabeldan o‘ch olay.</div>
  <div id="8"><sup><a href="https://www.kitobook.com/compare/book/12/09/8/" title="сравнение переводов, параллельные ссылки">8</a></sup> Axabning butun xonadoni yo‘q bo‘ladi. Isroilda Axabning urug‘idan har bir erkak zotini, xoh qul bo‘lsin, xoh ozod bo‘lsin, qirib tashlayman.</div>
  <div id="9"><sup><a href="https://www.kitobook.com/compare/book/12/09/9/" title="сравнение переводов, параллельные ссылки">9</a></sup> Axab xonadonini Nabat o‘g‘li Yeribomning xonadoni va Oxiyo o‘g‘li Bashoning xonadoni ko‘yiga solaman.</div>
  <div id="10"><sup><a href="https://www.kitobook.com/compare/book/12/09/10/" title="сравнение переводов, параллельные ссылки">10</a></sup> Izabel esa Yizril yerlarida itlarga yem bo‘ladi, uni dafn qiladigan hech kimsa bo‘lmaydi.” U shunday deb eshikni ochdi–yu, qochdi.</div>
  <div id="11"><sup><a href="https://www.kitobook.com/compare/book/12/09/11/" title="сравнение переводов, параллельные ссылки">11</a></sup> Yohu lashkarboshi do‘stlari oldiga qaytdi. — Tinchlikmi? Anavi telba sening oldingga nima uchun kelibdi? — deb so‘rashdi do‘stlari undan. — E, bunaqa odamlarni bilasizlar–ku, valdirayveradilar–da ular, — dedi Yohu do‘stlariga.</div>
  <div id="12"><sup><a href="https://www.kitobook.com/compare/book/12/09/12/" title="сравнение переводов, параллельные ссылки">12</a></sup> — Ey, yolg‘onchi! Qani, bizga ham ayt–chi, — deyishdi ular. Yohu do‘stlariga: “Egamiz menga moy surtib Isroil ustidan shoh qilib tanlabdi”, deb payg‘ambarlarning gaplarini aytib berdi.</div>
  <div id="13"><sup><a href="https://www.kitobook.com/compare/book/12/09/13/" title="сравнение переводов, параллельные ссылки">13</a></sup> Hammalari shoshilib qolishdi. Har kim liboslarini yechib, Yohu turgan zinapoyaga to‘shadilar va burg‘u chalib: “Yohu shoh bo‘ldi!” deb jar soldilar.</div>
  <div id="14"><sup><a href="https://www.kitobook.com/compare/book/12/09/14/" title="сравнение переводов, параллельные ссылки">14</a></sup> Yohu Yoramga qarshi fitna uyushtirdi. Bu paytda butun Isroil lashkari shoh Yoram boshchiligida Giladdagi Ramo‘t shahrini Oram shohi Xazayildan himoya qilayotgan edi.</div>
  <div id="15"><sup><a href="https://www.kitobook.com/compare/book/12/09/15/" title="сравнение переводов, параллельные ссылки">15</a></sup> Yoram Xazayil bilan jang qilganda, Oram lashkari uni yaralagan, Yoram esa yaralarini davolatish uchun Yizrilga qaytgan edi. Yohu do‘stlariga: — Agar sizlar men tomonda bo‘lsalaringiz, shahardan biror kimsa chiqib ketishiga va Yizrilga xabar olib borishiga yo‘l qo‘ymanglar, — dedi.</div>
  <div id="16"><sup><a href="https://www.kitobook.com/compare/book/12/09/16/" title="сравнение переводов, параллельные ссылки">16</a></sup> Yohu otiga minib, Yizril shahriga yo‘l oldi, chunki Yoram kasal bo‘lib, u yerda yotgan edi. Yahudo shohi Oxaziyo ham Yoramni ko‘rgani kelgan edi.</div>
  <div id="17"><sup><a href="https://www.kitobook.com/compare/book/12/09/17/" title="сравнение переводов, параллельные ссылки">17</a></sup> Yizril minorasi ustida qorovul turardi. Yohuning odamlari yaqinlashib kelardi. Qorovul ularni ko‘rib qolib: “Bir talay odamni ko‘ryapman”, dedi. Yoram qorovulga aytdi: — Birorta otliqni yubor, odamlarni kutib olib: “Tinchlik bilan kelyapsizlarmi?” deb so‘rasin.</div>
  <div id="18"><sup><a href="https://www.kitobook.com/compare/book/12/09/18/" title="сравнение переводов, параллельные ссылки">18</a></sup> Suvori Yohuga peshvoz chiqib dedi: — Shoh: “Tinchlik bilan kelyapsizlarmi?” deb so‘rayapti. — Tinchlikdan senga nima?! Orqamdan yur, — dedi Yohu. Qorovul esa: “Otliq ularning oldiga yetib bordi–yu, lekin qaytib kelmayapti”, deb xabar berdi.</div>
  <div id="19"><sup><a href="https://www.kitobook.com/compare/book/12/09/19/" title="сравнение переводов, параллельные ссылки">19</a></sup> Endi boshqa bir otliqni yuborishdi, bunisi ham ularning oldiga kelib: — Shohimiz: “Tinchlik bilan kelyapsizlarmi?” deb so‘rayapti, — dedi. — Tinchlikdan senga nima?! Orqamdan yur, — dedi Yohu.</div>
  <div id="20"><sup><a href="https://www.kitobook.com/compare/book/12/09/20/" title="сравнение переводов, параллельные ссылки">20</a></sup> Qorovul: “Otliq ularning oldiga yetib bordi– yu, qaytib kelmadi, o‘pkasi og‘ziga tiqilganday hovliqib ot choptirib kelishidan Yohuga o‘xshaydi”, deb xabar yetkazdi.</div>
  <div id="21"><sup><a href="https://www.kitobook.com/compare/book/12/09/21/" title="сравнение переводов, параллельные ссылки">21</a></sup> — Aravani qo‘sh! — deb buyurdi Yoram. Shohning jang aravasini qo‘shdilar. Isroil shohi Yoram va Yahudo shohi Oxaziyo o‘z aravalariga minib, Yohuni kutib olgani chiqdilar. Ular Yohuni Yizrillik Navo‘tning dalasida kutib oldilar.</div>
  <div id="22"><sup><a href="https://www.kitobook.com/compare/book/12/09/22/" title="сравнение переводов, параллельные ссылки">22</a></sup> Yoram Yohuni ko‘rgach, unga: — Tinchlik bilan keldingmi, Yohu? — deb so‘radi. — Onang Izabel boshlagan zinoyu sehr–jodu bizda hanuzgacha davom etib kelar ekan, qanaqasiga tinchlik bo‘lsin?! — dedi Yohu.</div>
  <div id="23"><sup><a href="https://www.kitobook.com/compare/book/12/09/23/" title="сравнение переводов, параллельные ссылки">23</a></sup> Yoram Oxaziyoga: “Qochdik, Oxaziyo! Xoinlik bu!” dedi–yu, ot tizginini burib, qochib qoldi.</div>
  <div id="24"><sup><a href="https://www.kitobook.com/compare/book/12/09/24/" title="сравнение переводов, параллельные ссылки">24</a></sup> Yohu kamonni kuchi boricha tortib, Yoramning ikkala kuragi o‘rtasini mo‘ljallab otdi. O‘q Yoramning qoq yuragini teshib o‘tdi. Yoram aravasi ichiga yiqildi.</div>
  <div id="25"><sup><a href="https://www.kitobook.com/compare/book/12/09/25/" title="сравнение переводов, параллельные ссылки">25</a></sup> Yohu xizmatkori Bidkarga dedi: — Uning jasadini Yizrillik Navo‘tning dalasiga olib borib tashla, shuni yodingdan chiqarmaginki, biz, ikkovimiz, Yoramning otasi Axabning ortidan jang aravasida borganimizda, Axabga qarshi Egamiz shuni ayon qilgan edi:</div>
  <div id="26"><sup><a href="https://www.kitobook.com/compare/book/12/09/26/" title="сравнение переводов, параллельные ссылки">26</a></sup> “Kecha Navo‘t bilan uning o‘g‘illari qonini ko‘rdim. Sendan o‘sha dalada qasos olaman.” Endi Egamizning aytganiga ko‘ra, Yoramning jasadini olib, Navo‘tning dalasiga olib borib tashla.</div>
  <div id="27"><sup><a href="https://www.kitobook.com/compare/book/12/09/27/" title="сравнение переводов, параллельные ссылки">27</a></sup> Yahudo shohi Oxaziyo bu hodisani ko‘rib, Bayt–Xagon shahriga qarab qochdi. Yohu uning ortidan quvib ketayotganda: — Uni ham o‘ldiringlar! — deb baqirdi. Yiblayom shahri yonidagi Gur tepaligida aravasida turgan Oxaziyoni otdilar. Oxaziyo Maxido‘ shahriga qochib borib, o‘sha yerda jon berdi.</div>
  <div id="28"><sup><a href="https://www.kitobook.com/compare/book/12/09/28/" title="сравнение переводов, параллельные ссылки">28</a></sup> A’yonlari uning jasadini aravada Quddusga olib keldilar va Dovud qal’asida ota–bobolari xilxonasiga dafn qildilar.</div>
  <div id="29"><sup><a href="https://www.kitobook.com/compare/book/12/09/29/" title="сравнение переводов, параллельные ссылки">29</a></sup> Axab o‘g‘li Yoram shohligining o‘n birinchi yilida Oxaziyo Yahudo shohi bo‘lgan edi.</div>
  <div id="30"><sup><a href="https://www.kitobook.com/compare/book/12/09/30/" title="сравнение переводов, параллельные ссылки">30</a></sup> Yohu Yizrilga bordi. Izabel esa bu xabarni eshitib ko‘zlariga surma surtib, sochlarini tarab, derazadan qarab turgan edi.</div>
  <div id="31"><sup><a href="https://www.kitobook.com/compare/book/12/09/31/" title="сравнение переводов, параллельные ссылки">31</a></sup> Yohu shahar darvozasidan kirgach, Izabel: — Ha, senmisan, hukmdorini o‘ldirgan Zimridan qolishadigan joying yo‘q! Tinchlik bilan keldingmi? — dedi.</div>
  <div id="32"><sup><a href="https://www.kitobook.com/compare/book/12/09/32/" title="сравнение переводов, параллельные ссылки">32</a></sup> Yohu ko‘zlarini derazaga qadab: — Kim men tomonda? Kim? — deb baqirdi. Tepada haram og‘alaridan ikki–uchtasi paydo bo‘ldi.</div>
  <div id="33"><sup><a href="https://www.kitobook.com/compare/book/12/09/33/" title="сравнение переводов, параллельные ссылки">33</a></sup> — Uni pastga uloqtiringlar! — deb buyurdi Yohu. Ular Izabelni ushlab pastga uloqtirdilar. Uning qoni devorga, otlarga sachradi, Yohuning oti jasadni ezg‘ilab tashladi.</div>
  <div id="34"><sup><a href="https://www.kitobook.com/compare/book/12/09/34/" title="сравнение переводов, параллельные ссылки">34</a></sup> Shundan keyin Yohu kelib, yeb–ichdi. So‘ngra: — Anavi la’natini topib, ko‘minglar, — dedi, — nima bo‘lganda ham, shoh qizi–da.</div>
  <div id="35"><sup><a href="https://www.kitobook.com/compare/book/12/09/35/" title="сравнение переводов, параллельные ссылки">35</a></sup> Lekin Izabelning jasadini dafn qilishga borgan odamlar, uning bosh–suyagi, oyog‘i va qo‘l panjasidan boshqa biror a’zosini topa olmadilar.</div>
  <div id="36"><sup><a href="https://www.kitobook.com/compare/book/12/09/36/" title="сравнение переводов, параллельные ссылки">36</a></sup> Hammalari qaytib kelib, Yohuni ahvoldan xabardor qildilar. Yohu ularga shunday dedi: — Egamizning O‘z quli Ilyos orqali aytgan bu so‘zlari bajo bo‘ldi: “Izabelning jasadi Yizril yerlarida ko‘ppaklarga yem bo‘lar,</div>
  <div id="37"><sup><a href="https://www.kitobook.com/compare/book/12/09/37/" title="сравнение переводов, параллельные ссылки">37</a></sup> Uning jasadi Yizril dalalaridagi go‘ngga o‘xshab qolar, Shuning uchun hech kim, bu Izabeldir, deb aytmas.”</div>
</div>