<div itemprop="articleBody" class="text">
  <div id="1"><sup><a href="https://www.kitobook.com/compare/book/53/15/1/" title="сравнение переводов, параллельные ссылки">1</a></sup> Birodarlarim, men o‘zim sizlarga yetkazgan Xushxabarning mohiyatini yana bir bor eslatib o‘tmoqchiman. Sizlar bu Xushxabarni qabul qilgansiz, u imoningizning asosidir.</div>
  <div id="2"><sup><a href="https://www.kitobook.com/compare/book/53/15/2/" title="сравнение переводов, параллельные ссылки">2</a></sup> O‘sha Xushxabar orqali qutqarilasiz, ammo sizlar men aytgan o‘sha Xushxabar orqali yetishgan imoningizda mahkam turishingiz kerak, aks holda bekorga ishongan bo‘lasizlar.</div>
  <div id="3"><sup><a href="https://www.kitobook.com/compare/book/53/15/3/" title="сравнение переводов, параллельные ссылки">3</a></sup> Menga berilgan eng muhim ta’limotni sizlarga yetkazdim. Bu ta’limot quyidagichadir: Muqaddas Bitiklarga muvofiq, Masih gunohlarimiz uchun o‘lgan.</div>
  <div id="4"><sup><a href="https://www.kitobook.com/compare/book/53/15/4/" title="сравнение переводов, параллельные ссылки">4</a></sup> Keyin U dafn qilindi, uchinchi kuni esa tirildi. Bularning hammasi Muqaddas Bitiklarga muvofiq sodir bo‘ldi.</div>
  <div id="5"><sup><a href="https://www.kitobook.com/compare/book/53/15/5/" title="сравнение переводов, параллельные ссылки">5</a></sup> Avval U Butrusga, so‘ngra o‘n ikki shogirdiga ko‘rindi.</div>
  <div id="6"><sup><a href="https://www.kitobook.com/compare/book/53/15/6/" title="сравнение переводов, параллельные ссылки">6</a></sup> Undan keyin bir vaqtning o‘zida besh yuzdan ko‘proq birodarlarga ko‘rindi. Ularning aksariyati hozirga qadar tirik, ba’zilari esa dunyodan ko‘z yumib ketganlar.</div>
  <div id="7"><sup><a href="https://www.kitobook.com/compare/book/53/15/7/" title="сравнение переводов, параллельные ссылки">7</a></sup> Undan so‘ng Masih Yoqubga va qolgan barcha havoriylarga ko‘rindi.</div>
  <div id="8"><sup><a href="https://www.kitobook.com/compare/book/53/15/8/" title="сравнение переводов, параллельные ссылки">8</a></sup> Va nihoyat, menga ham ko‘rindi, men rivojlanmay qolgan bir homiladay edim.</div>
  <div id="9"><sup><a href="https://www.kitobook.com/compare/book/53/15/9/" title="сравнение переводов, параллельные ссылки">9</a></sup> Axir, havoriylarning eng arzimaydiganiman, havoriy deb atalishga ham loyiq emasman, chunki Xudoning jamoatini quvg‘in qilardim.</div>
  <div id="10"><sup><a href="https://www.kitobook.com/compare/book/53/15/10/" title="сравнение переводов, параллельные ссылки">10</a></sup> Ammo Xudoning inoyati tufayli endi havoriyman. Uning menga ko‘rsatgan inoyati zoye ketmadi, zero, men havoriylarning hammasidan ham ko‘proq mehnat qildim. Lekin aslida mehnat qilgan men emas, balki Xudoning inoyatidir.</div>
  <div id="11"><sup><a href="https://www.kitobook.com/compare/book/53/15/11/" title="сравнение переводов, параллельные ссылки">11</a></sup> Nima bo‘lsa ham, Xushxabarni sizlar mendan eshitgansizlarmi yoki boshqalardanmi, farqi yo‘q, chunki biz bir Xushxabarni va’z qilamiz, sizlar esa unga ishonasiz.</div>
  <div id="12"><sup><a href="https://www.kitobook.com/compare/book/53/15/12/" title="сравнение переводов, параллельные ссылки">12</a></sup> Masih o‘likdan tirilgan, deb va’z qilinayotgan ekan, qanday qilib ba’zilaringiz, o‘likdan tirilish, degan narsa yo‘q, deb aytyapsizlar?!</div>
  <div id="13"><sup><a href="https://www.kitobook.com/compare/book/53/15/13/" title="сравнение переводов, параллельные ссылки">13</a></sup> Axir, o‘likdan tirilish bo‘lmasa, Masih ham tirilmagan ekan–da!</div>
  <div id="14"><sup><a href="https://www.kitobook.com/compare/book/53/15/14/" title="сравнение переводов, параллельные ссылки">14</a></sup> Masih tirilmagan bo‘lsa, Xushxabarni va’z qilishimiz bekor, sizlarning imoningiz ham bekor.</div>
  <div id="15"><sup><a href="https://www.kitobook.com/compare/book/53/15/15/" title="сравнение переводов, параллельные ссылки">15</a></sup> Agar rostdan ham o‘liklar tirilmasa va Masihni Xudo tiriltirmagan bo‘lsa, bunday holda, biz Xudo haqida yolg‘on shohidlik bergan bo‘lamiz, chunki biz: “Xudo Masihni tiriltirdi”, deb shahodat berib yuribmiz.</div>
  <div id="16"><sup><a href="https://www.kitobook.com/compare/book/53/15/16/" title="сравнение переводов, параллельные ссылки">16</a></sup> Axir, o‘liklar tirilmas ekan, Masih ham tirilmagan bo‘ladi.</div>
  <div id="17"><sup><a href="https://www.kitobook.com/compare/book/53/15/17/" title="сравнение переводов, параллельные ссылки">17</a></sup> Agar Masih tirilmagan bo‘lsa, sizlarning imoningiz behuda, sizlar hali ham gunohga botganingizcha yuribsizlar.</div>
  <div id="18"><sup><a href="https://www.kitobook.com/compare/book/53/15/18/" title="сравнение переводов, параллельные ссылки">18</a></sup> Shunday bo‘lsa, Masihga ishongan holda hayotdan ko‘z yumganlar butunlay halok bo‘lib ketibdilar–da!</div>
  <div id="19"><sup><a href="https://www.kitobook.com/compare/book/53/15/19/" title="сравнение переводов, параллельные ссылки">19</a></sup> Agar biz yolg‘iz bu hayot uchun Masihga umid bog‘lagan bo‘lsak, biz eng baxtsiz insonlar ekanmiz.</div>
  <div id="20"><sup><a href="https://www.kitobook.com/compare/book/53/15/20/" title="сравнение переводов, параллельные ссылки">20</a></sup> Vaholanki, Masih rostdan ham tirildi! U birinchi bo‘lib tirildi, shu tariqa o‘likdan tiriladiganlarning orasida hosilning ilk samarasiday bo‘ldi.</div>
  <div id="21"><sup><a href="https://www.kitobook.com/compare/book/53/15/21/" title="сравнение переводов, параллельные ссылки">21</a></sup> O‘lim bir inson orqali dunyoga kirdi. Shunga o‘xshab, o‘liklarning tirilishi ham bir inson orqali sodir bo‘ladi.</div>
  <div id="22"><sup><a href="https://www.kitobook.com/compare/book/53/15/22/" title="сравнение переводов, параллельные ссылки">22</a></sup> Axir, bu dunyoga o‘lim Odam Ato tufayli kirib keldi, endi Iso Masih orqali hamma tiriladi.</div>
  <div id="23"><sup><a href="https://www.kitobook.com/compare/book/53/15/23/" title="сравнение переводов, параллельные ссылки">23</a></sup> Hamma narsa o‘z navbati bilan sodir bo‘ladi: mana, Masih birinchi bo‘lib tirildi, Masih kelganda esa Unga tegishli bo‘lganlar tiriladi.</div>
  <div id="24"><sup><a href="https://www.kitobook.com/compare/book/53/15/24/" title="сравнение переводов, параллельные ссылки">24</a></sup> Shundan so‘ng, Masih har qanday hokimiyatni, hukmronlik va qudratni barbod qilib, saltanatni Samoviy Ota — Xudoga topshirganda oxirat bo‘ladi.</div>
  <div id="25"><sup><a href="https://www.kitobook.com/compare/book/53/15/25/" title="сравнение переводов, параллельные ссылки">25</a></sup> Masihning hamma dushmanlari Uning oyoqlari ostiga poyandoz qilinmaguncha, U hukmronlik qilishi kerak.</div>
  <div id="26"><sup><a href="https://www.kitobook.com/compare/book/53/15/26/" title="сравнение переводов, параллельные ссылки">26</a></sup> Shunda oxirgi dushman — o‘lim ham barham topadi.</div>
  <div id="27"><sup><a href="https://www.kitobook.com/compare/book/53/15/27/" title="сравнение переводов, параллельные ссылки">27</a></sup> Axir, Xudo hamma narsani Masihga tobe qildirib, Uning oyoqlari ostiga tashlagan. Garchi Muqaddas Bitiklarda: “Butun borliq Unga tobe bo‘ldi”, deb yozilgan bo‘lsa–da, borliqni Unga tobe qilgan Xudo bundan istisnodir.</div>
  <div id="28"><sup><a href="https://www.kitobook.com/compare/book/53/15/28/" title="сравнение переводов, параллельные ссылки">28</a></sup> Hamma narsa Masihga tobe qildirilgandan keyin, O‘g‘il ham O‘ziga hamma narsani tobe qildirgan Xudoga tobe bo‘ladi, toki Xudo borliqning ustidan butunlay hukmron bo‘lsin.</div>
  <div id="29"><sup><a href="https://www.kitobook.com/compare/book/53/15/29/" title="сравнение переводов, параллельные ссылки">29</a></sup> Ba’zilaringiz o‘lganlar uchun suvga cho‘mdirilayotgan ekansiz. O‘liklar tirilmas ekan, ularning o‘rniga cho‘mdirilishning qanday foydasi bor?</div>
  <div id="30"><sup><a href="https://www.kitobook.com/compare/book/53/15/30/" title="сравнение переводов, параллельные ссылки">30</a></sup> Xo‘sh, nima uchun bizlar har daqiqa o‘z hayotimizni xavf–xatar ostiga qo‘yyapmiz?</div>
  <div id="31"><sup><a href="https://www.kitobook.com/compare/book/53/15/31/" title="сравнение переводов, параллельные ссылки">31</a></sup> Har kuni o‘limga ro‘baro bo‘layotganim rost! Birodarlarim, Rabbimiz Iso Masih sizlarning hayotingizda qilayotgan ishlaridan faxrlanayotganim chin bo‘lganiday, aytayotgan gaplarimda ham biror yolg‘on yo‘q.</div>
  <div id="32"><sup><a href="https://www.kitobook.com/compare/book/53/15/32/" title="сравнение переводов, параллельные ссылки">32</a></sup> Agar faqatgina bu dunyoga umid bog‘lagan bo‘lsam, nima uchun Efes shahrida hayotimni xavf ostiga qo‘ydim?! Agar o‘liklar tirilmas ekan, unda “kelinglar, yeb–ichib qolaylik, erta–indin o‘lib ketamiz–ku” deyish o‘rinli bo‘lmaydimi?!</div>
  <div id="33"><sup><a href="https://www.kitobook.com/compare/book/53/15/33/" title="сравнение переводов, параллельные ссылки">33</a></sup> Lekin adashmanglar, axir, “yomon ulfatlar yaxshi axloqni buzadi”, deyishadi–ku!</div>
  <div id="34"><sup><a href="https://www.kitobook.com/compare/book/53/15/34/" title="сравнение переводов, параллельные ссылки">34</a></sup> Ko‘zlaringizni ochib, o‘zingizga kelinglar! Bas endi, gunoh qilavermanglar. Ko‘rinib turibdiki, ba’zilaringiz Xudoni bilmaysizlar. Sizlarni uyaltiray, deb bularni aytyapman.</div>
  <div id="35"><sup><a href="https://www.kitobook.com/compare/book/53/15/35/" title="сравнение переводов, параллельные ссылки">35</a></sup> Ehtimol, biror kishi: “O‘liklar qanday qilib tirilarkan? Ularning tanalari qanaqa bo‘larkan?” deb so‘rar.</div>
  <div id="36"><sup><a href="https://www.kitobook.com/compare/book/53/15/36/" title="сравнение переводов, параллельные ссылки">36</a></sup> Qanday ahmoqona savol–a bu! Axir, ekilgan urug‘ o‘lmasa, o‘simlik o‘sib chiqmaydi– ku!</div>
  <div id="37"><sup><a href="https://www.kitobook.com/compare/book/53/15/37/" title="сравнение переводов, параллельные ссылки">37</a></sup> Bug‘doy bo‘ladimi yoki boshqa biror narsami, ekin ekkaningda, o‘sib chiqadigan o‘simlikni emas, uning urug‘ini ekasan–ku!</div>
  <div id="38"><sup><a href="https://www.kitobook.com/compare/book/53/15/38/" title="сравнение переводов, параллельные ссылки">38</a></sup> Xudo uruqqa O‘zi istagan bir jismni bag‘ishlaydi, har bir urug‘dan alohida bir jismni hosil qiladi.</div>
  <div id="39"><sup><a href="https://www.kitobook.com/compare/book/53/15/39/" title="сравнение переводов, параллельные ссылки">39</a></sup> Ko‘rib turibmizki, jonzotlarning ham tanalari har xil, insonlarniki boshqacha, hayvonlarniki boshqacha, qushlarniki boshqacha, baliqlarniki boshqacha.</div>
  <div id="40"><sup><a href="https://www.kitobook.com/compare/book/53/15/40/" title="сравнение переводов, параллельные ссылки">40</a></sup> Samoviy va dunyoviy jismlar ham bor. Lekin samoviy jismlarning ko‘rki boshqa, dunyoviylarniki boshqa.</div>
  <div id="41"><sup><a href="https://www.kitobook.com/compare/book/53/15/41/" title="сравнение переводов, параллельные ссылки">41</a></sup> Quyoshning ko‘rki boshqa, oyning ko‘rki boshqa hamda yulduzlarning ko‘rki boshqa. Axir, yulduzlar ham o‘z ko‘rkiga yarasha bir–biridan farq qiladi.</div>
  <div id="42"><sup><a href="https://www.kitobook.com/compare/book/53/15/42/" title="сравнение переводов, параллельные ссылки">42</a></sup> O‘liklarning tirilish jarayoni ham quyidagiga o‘xshaydi: ekilgan urug‘dan o‘simlik o‘sib chiqqanday, o‘ladigan tanamiz o‘lmaydigan bo‘lib tiriladi.</div>
  <div id="43"><sup><a href="https://www.kitobook.com/compare/book/53/15/43/" title="сравнение переводов, параллельные ссылки">43</a></sup> Hozirgi ojiz va xor bo‘lgan tanamiz, qudratu ulug‘vorlikka to‘la ravishda tiriladi.</div>
  <div id="44"><sup><a href="https://www.kitobook.com/compare/book/53/15/44/" title="сравнение переводов, параллельные ссылки">44</a></sup> Hozirgi tanamiz moddiy bir jism bo‘lsa, tiriladigan tanamiz ruhiy bir tana bo‘ladi. Axir, moddiy tana bor ekan, ruhiy tana ham bor–da!</div>
  <div id="45"><sup><a href="https://www.kitobook.com/compare/book/53/15/45/" title="сравнение переводов, параллельные ссылки">45</a></sup> Muqaddas Bitiklarda yozilgani bo‘yicha: “Birinchi odam — Odam Ato tirik jon bo‘ldi”. Oxirgi Odam Ato, ya’ni Iso Masih esa hayotbaxsh ruh bo‘ldi.</div>
  <div id="46"><sup><a href="https://www.kitobook.com/compare/book/53/15/46/" title="сравнение переводов, параллельные ссылки">46</a></sup> Mana shundan ko‘rinib turibdiki, ruhiy tana emas, moddiy tana birinchi kelgan. Moddiy tana o‘tib ketgandan keyingina, ruhiy tana keladi.</div>
  <div id="47"><sup><a href="https://www.kitobook.com/compare/book/53/15/47/" title="сравнение переводов, параллельные ссылки">47</a></sup> Birinchi odamning tanasi moddiy jismdir, u tuproqdan yaratilgan, ikkinchi Odam, ya’ni Masih esa samoviydir.</div>
  <div id="48"><sup><a href="https://www.kitobook.com/compare/book/53/15/48/" title="сравнение переводов, параллельные ссылки">48</a></sup> Tuproqdan yaratilgan ilk odam qanday bo‘lsa, qolgan hamma odamlar ham shundaydir. Samoviy Odam, ya’ni Masih qanday bo‘lsa, samodagilar ham xuddi Unga o‘xshaydilar.</div>
  <div id="49"><sup><a href="https://www.kitobook.com/compare/book/53/15/49/" title="сравнение переводов, параллельные ссылки">49</a></sup> Biz tuproqdan yaratilgan odamga o‘xshar ekanmiz, bir kun kelib samoviy Odamga ham o‘xshagan bo‘lamiz.</div>
  <div id="50"><sup><a href="https://www.kitobook.com/compare/book/53/15/50/" title="сравнение переводов, параллельные ссылки">50</a></sup> Ey, birodarlar! Sizlarga quyidagilarni aytmoqchiman. Qon va etdan iborat bo‘lgan tanalarimiz Xudoning Shohligidan bahramand bo‘la olmaydi. Bu foniy tana mangu hayotga ega bo‘la olmaydi.</div>
  <div id="51"><sup><a href="https://www.kitobook.com/compare/book/53/15/51/" title="сравнение переводов, параллельные ссылки">51</a></sup> Mana, men sizlarga bir sirni bildirmoqchiman: biz hammamiz ham o‘lmaymiz, ammo hammamiz o‘zgaramiz.</div>
  <div id="52"><sup><a href="https://www.kitobook.com/compare/book/53/15/52/" title="сравнение переводов, параллельные ссылки">52</a></sup> To‘satdan, ko‘z ochib yumguncha, oxirzamon karnayi chalinganda o‘zgaramiz. Ha, karnay chalinadi va shu onda marhumlar hech o‘lmaydigan bo‘lib tiriladilar. Shunda biz ham o‘zgaramiz.</div>
  <div id="53"><sup><a href="https://www.kitobook.com/compare/book/53/15/53/" title="сравнение переводов, параллельные ссылки">53</a></sup> Chunki bizning o‘ladigan tanamiz o‘lmaydigan tanaga, foniy tanamiz mangu tanaga aylanishi kerak.</div>
  <div id="54"><sup><a href="https://www.kitobook.com/compare/book/53/15/54/" title="сравнение переводов, параллельные ссылки">54</a></sup> O‘ladigan tanamiz o‘lmaydigan tanaga, bu foniy tanamiz mangu tanaga aylanganda, Muqaddas Bitiklarda yozilgan quyidagi oyatlar amalga oshadi: “O‘lim yengilib, yo‘q bo‘ldi.</div>
  <div id="55"><sup><a href="https://www.kitobook.com/compare/book/53/15/55/" title="сравнение переводов, параллельные ссылки">55</a></sup> Ey, o‘lim, sening nishing qayerda?! Ey, o‘lim, sening zafaring qayerda?!”</div>
  <div id="56"><sup><a href="https://www.kitobook.com/compare/book/53/15/56/" title="сравнение переводов, параллельные ссылки">56</a></sup> O‘limning nishi gunohdir. Gunohning quvvati esa qonundan kelib chiqdi.</div>
  <div id="57"><sup><a href="https://www.kitobook.com/compare/book/53/15/57/" title="сравнение переводов, параллельные ссылки">57</a></sup> Xudoga shukrlar bo‘lsin! U Rabbimiz Iso Masih orqali bizga g‘alaba ato qilgan.</div>
  <div id="58"><sup><a href="https://www.kitobook.com/compare/book/53/15/58/" title="сравнение переводов, параллельные ссылки">58</a></sup> Shuning uchun, ey, aziz birodarlarim, hech ikkilanmay, imoningizda mahkam turinglar. Hamisha Rabbimiz Isoga xizmat qilishga bag‘ishlanib, yanada g‘ayratli bo‘linglar. Axir, Rabbimiz yo‘lida qilgan mehnatingiz samarasiz qolmasligini bilasizlar–ku!</div>
</div>