<div itemprop="articleBody" class="text">
  <div id="1"><sup><a href="https://www.kitobook.com/compare/book/53/10/1/" title="сравнение переводов, параллельные ссылки">1</a></sup> Birodarlar, ota–bobolarimizning tarixini yodingizga solmoqchiman. Ularning hammasi bulut ostida cho‘lni kezib, Qizil dengizdan o‘tdilar.</div>
  <div id="2"><sup><a href="https://www.kitobook.com/compare/book/53/10/2/" title="сравнение переводов, параллельные ссылки">2</a></sup> Ular bulut ostida kezib, Qizil dengizdan o‘tganda, go‘yo suvga cho‘mdirilganday bo‘lib, Musoning izdoshlari bo‘ldilar.</div>
  <div id="3"><sup><a href="https://www.kitobook.com/compare/book/53/10/3/" title="сравнение переводов, параллельные ссылки">3</a></sup> Mo‘jiza orqali ularning hammasiga bir xil ovqat berildi.</div>
  <div id="4"><sup><a href="https://www.kitobook.com/compare/book/53/10/4/" title="сравнение переводов, параллельные ссылки">4</a></sup> Mo‘jiza orqali hammasiga ichish uchun suv berildi. Mo‘jiza orqali ular qoyadan suv olib ichdilar. O‘sha qoya Masihning timsoli edi. Yurgan yo‘llarida Masih ular bilan birga edi.</div>
  <div id="5"><sup><a href="https://www.kitobook.com/compare/book/53/10/5/" title="сравнение переводов, параллельные ссылки">5</a></sup> Garchi shunday bo‘lsa ham, ularning deyarli hammasi Xudoni norozi qildi, shuning uchun Xudo itoatsizlarini sahroda halok qildi.</div>
  <div id="6"><sup><a href="https://www.kitobook.com/compare/book/53/10/6/" title="сравнение переводов, параллельные ссылки">6</a></sup> Ularning boshiga tushgan ko‘rgiliklar bizga ibrat bo‘ldi, toki biz ham ularga o‘xshab yovuzlik payida bo‘lmaylik.</div>
  <div id="7"><sup><a href="https://www.kitobook.com/compare/book/53/10/7/" title="сравнение переводов, параллельные ссылки">7</a></sup> Ularning ba’zilariga o‘xshab, butparast bo‘lmanglar. Ular haqida shunday yozilgan–ku: “Xalq o‘tirib yeb–ichgandan keyin ko‘ngilxushlik qildi.”</div>
  <div id="8"><sup><a href="https://www.kitobook.com/compare/book/53/10/8/" title="сравнение переводов, параллельные ссылки">8</a></sup> Ularning ba’zilariga o‘xshab jinsiy axloqsizlikka berilmaylik. Ular axloqsizlik qilganlari uchun bir kunda yigirma uch mingtasi nobud bo‘ldi.</div>
  <div id="9"><sup><a href="https://www.kitobook.com/compare/book/53/10/9/" title="сравнение переводов, параллельные ссылки">9</a></sup> Masihni sinamaylik, chunki ulardan ba’zilari shunday qilib, ilonlarning zahridan halok bo‘ldilar.</div>
  <div id="10"><sup><a href="https://www.kitobook.com/compare/book/53/10/10/" title="сравнение переводов, параллельные ссылки">10</a></sup> Hech nolimanglar. Ulardan ba’zilari ming‘irlab, nolidilar, shuning uchun Azroil ularni urib, nobud qildi.</div>
  <div id="11"><sup><a href="https://www.kitobook.com/compare/book/53/10/11/" title="сравнение переводов, параллельные ссылки">11</a></sup> Ular boshidan kechirgan bu hodisalar bizlarga ibrat bo‘ldi. Zamon oxirlashib qolgan paytda yashayotganlarga, ya’ni bizlarga saboq bo‘lishi uchun bu hodisalar Muqaddas Bitiklarda yozib qoldirilgan.</div>
  <div id="12"><sup><a href="https://www.kitobook.com/compare/book/53/10/12/" title="сравнение переводов, параллельные ссылки">12</a></sup> Shuning uchun mahkam turibman, deb o‘ylagan odam ehtiyot bo‘lsin, tag‘in qoqilib yiqilmasin.</div>
  <div id="13"><sup><a href="https://www.kitobook.com/compare/book/53/10/13/" title="сравнение переводов, параллельные ссылки">13</a></sup> Sizlar tushgan vasvasa boshqalarning ham boshiga tushgan. Ammo Xudo sodiqdir, U kuchingizdan ortiq vasvasaga tushishingizga yo‘l qo‘ymaydi. Vasvasaga bardosh bera olishingiz uchun, kerakli paytda vasvasadan qutilish yo‘lini ham beradi.</div>
  <div id="14"><sup><a href="https://www.kitobook.com/compare/book/53/10/14/" title="сравнение переводов, параллельные ссылки">14</a></sup> Ey aziz birodarlarim, butparastlikdan o‘zingizni olib qoching!</div>
  <div id="15"><sup><a href="https://www.kitobook.com/compare/book/53/10/15/" title="сравнение переводов, параллельные ссылки">15</a></sup> Men sizlarni aqli raso odamlar, deb bilib gapiryapman. Aytayotganlarimga o‘zingiz baho beringlar.</div>
  <div id="16"><sup><a href="https://www.kitobook.com/compare/book/53/10/16/" title="сравнение переводов, параллельные ссылки">16</a></sup> Biz dasturxon atrofida jam bo‘lib o‘tirganimizda, Xudoga shukr aytib qutlug‘ kosadan ichganimizda Masihning to‘kilgan qoniga sherik bo‘lamiz, nonni bo‘lishib yeganimizda esa Uning qurbon qilingan tanasiga sherik bo‘lamiz–ku!</div>
  <div id="17"><sup><a href="https://www.kitobook.com/compare/book/53/10/17/" title="сравнение переводов, параллельные ссылки">17</a></sup> Bitta nonni bo‘lishib yeganimizday, biz hammamiz, ko‘pchilik bo‘lsak–da, bir tanani hosil qilamiz.</div>
  <div id="18"><sup><a href="https://www.kitobook.com/compare/book/53/10/18/" title="сравнение переводов, параллельные ссылки">18</a></sup> Isroil xalqiga qaranglar! Qurbongohdagi qurbonliklardan tanovul qilish ular uchun Xudoga sajda qilish degani–ku!</div>
  <div id="19"><sup><a href="https://www.kitobook.com/compare/book/53/10/19/" title="сравнение переводов, параллельные ссылки">19</a></sup> Men bu bilan nima demoqchiman o‘zi? Butga bag‘ishlangan qurbonlikning ham biror ahamiyati bormi? Butning o‘zi ham biror ahamiyatga egami?</div>
  <div id="20"><sup><a href="https://www.kitobook.com/compare/book/53/10/20/" title="сравнение переводов, параллельные ссылки">20</a></sup> Yo‘q! Butparastlar qurbonlik keltirganlarida, aslida qurbonlikni xudo deb atalgan butlarga emas, balki jinlarga bag‘ishlagan bo‘ladilar. Jinlarga sherik bo‘lishingizni men xohlamayman.</div>
  <div id="21"><sup><a href="https://www.kitobook.com/compare/book/53/10/21/" title="сравнение переводов, параллельные ссылки">21</a></sup> Sizlar, ham Rabbimiz Isoning kosasidan, ham jinlarning kosasidan icha olmaysizlar. Ham Rabbimiz dasturxonidan, ham jinlarning dasturxonidan bahramand bo‘la olmaysizlar.</div>
  <div id="22"><sup><a href="https://www.kitobook.com/compare/book/53/10/22/" title="сравнение переводов, параллельные ссылки">22</a></sup> Nahotki Rabbimiz Isoning rashkini qo‘zg‘atmoqchi bo‘lsangiz? Nahotki sizlar Undan ham qudratliroq bo‘lsangiz?!</div>
  <div id="23"><sup><a href="https://www.kitobook.com/compare/book/53/10/23/" title="сравнение переводов, параллельные ссылки">23</a></sup> Ba’zilaringiz: “Inson xohlaganini qilishga haqli”, deb aytyapsiz. To‘g‘ri, lekin hamma narsa ham foydali emas. Inson xohlaganini qilishga haqqi bor, lekin hamma narsa ham manfaat keltirmaydi.</div>
  <div id="24"><sup><a href="https://www.kitobook.com/compare/book/53/10/24/" title="сравнение переводов, параллельные ссылки">24</a></sup> Hamma birinchi o‘rinda o‘zining emas, boshqalarning manfaatini ko‘zda tutsin.</div>
  <div id="25"><sup><a href="https://www.kitobook.com/compare/book/53/10/25/" title="сравнение переводов, параллельные ссылки">25</a></sup> Bozordagi go‘sht qayerdan kelgani haqida so‘rab, surishtirmay, pok vijdon bilan yeyaveringlar.</div>
  <div id="26"><sup><a href="https://www.kitobook.com/compare/book/53/10/26/" title="сравнение переводов, параллельные ссылки">26</a></sup> Axir Muqaddas Bitiklarda shunday yozilgan–ku: “Egamiznikidir zamin, undagi butun borliq.”</div>
  <div id="27"><sup><a href="https://www.kitobook.com/compare/book/53/10/27/" title="сравнение переводов, параллельные ссылки">27</a></sup> Agar Masihni bilmagan birorta odam sizlarni uyiga chaqirsa va siz u yerga boradigan bo‘lsangiz, oldingizga qo‘yilgan hamma narsani qayerdan kelganini so‘rab–surishtirmay, pok vijdon bilan yeyaveringlar.</div>
  <div id="28"><sup><a href="https://www.kitobook.com/compare/book/53/10/28/" title="сравнение переводов, параллельные ссылки">28</a></sup> Lekin bir birodar sizga: “Bu qurbonlik go‘shti”, deb aytsa, unda o‘sha aytgan odam haqqi va uni vasvasaga solmaslik uchun o‘sha go‘shtni yemanglar. Go‘sht yeyish siz uchun gunoh bo‘lmasa ham, o‘sha odam uchun gunoh, u go‘shtni yesa, vijdoni qiynaladi.</div>
  <div id="29"><sup><a href="https://www.kitobook.com/compare/book/53/10/29/" title="сравнение переводов, параллельные ссылки">29</a></sup> Ammo men bu go‘shtni yemasam ham erkinligim cheklanib qolmaydi.</div>
  <div id="30"><sup><a href="https://www.kitobook.com/compare/book/53/10/30/" title="сравнение переводов, параллельные ссылки">30</a></sup> Agar men Xudoga shukrona aytib ovqatni tanovul qilsam, o‘sha ovqatni yeganim uchun malomatga qolmayman.</div>
  <div id="31"><sup><a href="https://www.kitobook.com/compare/book/53/10/31/" title="сравнение переводов, параллельные ссылки">31</a></sup> Shunday qilib, yeysizlarmi, ichasizlarmi, nimaiki qilsangizlar ham, hammasini Xudoni ulug‘lash uchun qilinglar.</div>
  <div id="32"><sup><a href="https://www.kitobook.com/compare/book/53/10/32/" title="сравнение переводов, параллельные ссылки">32</a></sup> Yahudiylaru g‘ayriyahudiylarni, Xudoni biladiganu bilmaydiganlarni o‘ylab ish tuting.</div>
  <div id="33"><sup><a href="https://www.kitobook.com/compare/book/53/10/33/" title="сравнение переводов, параллельные ссылки">33</a></sup> Men ham o‘z manfaatimni emas, boshqalarning manfaatini ko‘zlayapman, ular najot topsin deb, turli yo‘l bilan hammaning ko‘nglini topishga harakat qilaman.</div>
</div>