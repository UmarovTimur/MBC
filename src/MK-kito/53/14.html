<div itemprop="articleBody" class="text">
  <div id="1"><sup><a href="https://www.kitobook.com/compare/book/53/14/1/" title="сравнение переводов, параллельные ссылки">1</a></sup> Sevgining payida bo‘linglar, shuningdek, Muqaddas Ruh beradigan in’omlarni olishga, ayniqsa insonlarga Xudoning so‘zini yetkazishga intilinglar.</div>
  <div id="2"><sup><a href="https://www.kitobook.com/compare/book/53/14/2/" title="сравнение переводов, параллельные ссылки">2</a></sup> Kim noma’lum tilda gapirsa, insonlarga emas, Xudoga gapiradi, chunki uni hech kim tushunmaydi. U Ruhdan ilhomlanib, sirlarni gapiradi.</div>
  <div id="3"><sup><a href="https://www.kitobook.com/compare/book/53/14/3/" title="сравнение переводов, параллельные ссылки">3</a></sup> Xudoning so‘zini yetkazadiganlar esa odamlarni imonda mahkam turishga undaydilar, ularga dalda beradilar, yupatadilar.</div>
  <div id="4"><sup><a href="https://www.kitobook.com/compare/book/53/14/4/" title="сравнение переводов, параллельные ссылки">4</a></sup> Odam noma’lum tilda gapirganda, faqatgina o‘zining imonini mustahkamlaydi. Xudoning so‘zini odamlarga yetkazadigan inson esa butun jamoatning imonini mustahkamlaydi.</div>
  <div id="5"><sup><a href="https://www.kitobook.com/compare/book/53/14/5/" title="сравнение переводов, параллельные ссылки">5</a></sup> Hammangizning ham noma’lum tillarda gapirishingizni istayman, lekin boshqalarga Xudoning so‘zini yetkazadigan inson bo‘lishingizni undan ham ko‘proq xohlayman. Chunki Xudoning so‘zini aytish odamlarga ko‘proq foyda keltiradi, lekin noma’lum tilda gapirganning so‘zlari talqin qilinsa, bu ham jamoatning imonini mustahkamlaydi.</div>
  <div id="6"><sup><a href="https://www.kitobook.com/compare/book/53/14/6/" title="сравнение переводов, параллельные ссылки">6</a></sup> Xo‘sh, birodarlarim, men sizlarning oldingizga kelib, noma’lum tilda gapirsam–da, lekin aytganlarim sizlarga hech qanday tushuncha, bilim bermasa, Xudoning so‘zini yetkazmasa va yo‘l– yo‘riq ko‘rsatmasa, men sizlarga qanday foyda keltirgan bo‘laman?</div>
  <div id="7"><sup><a href="https://www.kitobook.com/compare/book/53/14/7/" title="сравнение переводов, параллельные ссылки">7</a></sup> Hatto jonsiz cholg‘u asboblari ham, masalan, nay yoki chang, farqli bir sado chiqarmasa, nay yoki changda qanday musiqa chalinayotganini odam qayerdan biladi?</div>
  <div id="8"><sup><a href="https://www.kitobook.com/compare/book/53/14/8/" title="сравнение переводов, параллельные ссылки">8</a></sup> Agar burg‘u noaniq bir sado bersa, kim jangga tayyorgarlik ko‘rishni boshlaydi?</div>
  <div id="9"><sup><a href="https://www.kitobook.com/compare/book/53/14/9/" title="сравнение переводов, параллельные ссылки">9</a></sup> Shunga o‘xshab, agar sizlarning gapingiz tushunarsiz bo‘lsa, tinglovchilaringiz nima gapirganingizni qanday bilib oladilar? Sizlar havoga gapirganday bo‘lasizlar.</div>
  <div id="10"><sup><a href="https://www.kitobook.com/compare/book/53/14/10/" title="сравнение переводов, параллельные ссылки">10</a></sup> Dunyoda tillar ko‘p va xilma–xildir, ulardan birortasi ham ma’nosiz emas.</div>
  <div id="11"><sup><a href="https://www.kitobook.com/compare/book/53/14/11/" title="сравнение переводов, параллельные ссылки">11</a></sup> Agar men biror tilni tushunmasam, u tilda gapirayotgan odam uchun men ajnabiyman, u ham men uchun ajnabiydir.</div>
  <div id="12"><sup><a href="https://www.kitobook.com/compare/book/53/14/12/" title="сравнение переводов, параллельные ссылки">12</a></sup> Modomiki sizlar Ruh beradigan in’omlarga ega bo‘lishga intilayotgan ekansizlar, butun jamoatning imonini mustahkamlaydigan in’omga boy bo‘lish payida bo‘linglar.</div>
  <div id="13"><sup><a href="https://www.kitobook.com/compare/book/53/14/13/" title="сравнение переводов, параллельные ссылки">13</a></sup> Shuning uchun noma’lum tilda gapirgan odam o‘zining aytganlarini talqin qilish qobiliyatini olish uchun ham ibodat qilsin.</div>
  <div id="14"><sup><a href="https://www.kitobook.com/compare/book/53/14/14/" title="сравнение переводов, параллельные ссылки">14</a></sup> Agar men noma’lum tilda ibodat qilsam, ruhim ibodat qiladi, ongim esa bunda ishtirok etmaydi.</div>
  <div id="15"><sup><a href="https://www.kitobook.com/compare/book/53/14/15/" title="сравнение переводов, параллельные ссылки">15</a></sup> Xo‘p, bundan qanday xulosa chiqaraman? Ruhim bilan ibodat qilaman, ongim bilan ham ibodat qilaman. Ruhim bilan hamdu sano aytaman, ongim bilan ham hamdu sano aytaman.</div>
  <div id="16"><sup><a href="https://www.kitobook.com/compare/book/53/14/16/" title="сравнение переводов, параллельные ссылки">16</a></sup> Aks holda, agar sen ruhing bilan noma’lum tilda hamdu sano aytsang, atrofingdagilar qanday qilib sening shukrona ibodatingga qo‘shilib “omin”, deb ayta oladi? Ular sening aytayotganlaringni tushunmaydi–ku!</div>
  <div id="17"><sup><a href="https://www.kitobook.com/compare/book/53/14/17/" title="сравнение переводов, параллельные ссылки">17</a></sup> Shu tarzda shukrona aytganlaring yaxshi, lekin bu atrofingdagilarning imonini mustahkamlamaydi–ku!</div>
  <div id="18"><sup><a href="https://www.kitobook.com/compare/book/53/14/18/" title="сравнение переводов, параллельные ссылки">18</a></sup> Xudoga shukurki, noma’lum tillarda men hammangizdan ham ko‘proq gapiraman.</div>
  <div id="19"><sup><a href="https://www.kitobook.com/compare/book/53/14/19/" title="сравнение переводов, параллельные ссылки">19</a></sup> Imonlilar jamoatida esa noma’lum tilda minglab so‘zlarni gapirgandan ko‘ra, boshqalarga nasihat qilish uchun tushunarli beshtagina so‘z aytishni afzal bilaman.</div>
  <div id="20"><sup><a href="https://www.kitobook.com/compare/book/53/14/20/" title="сравнение переводов, параллельные ссылки">20</a></sup> Ey, birodarlarim, yosh bolalarday fikr qilmanglar. Aksincha, yomonlikka kelganda chaqaloqdek bo‘lib, aql–idrokka kelganda esa yetuk insonlar bo‘linglar.</div>
  <div id="21"><sup><a href="https://www.kitobook.com/compare/book/53/14/21/" title="сравнение переводов, параллельные ссылки">21</a></sup> Muqaddas Bitiklarda quyidagiday yozilgan: “Egamiz shunday demoqda: ‘Men bu xalqqa o‘zga tillarda, Begona xalqlarning og‘zi orqali gapiraman, Ammo shunda ham ular Menga quloq solmaydilar.’”</div>
  <div id="22"><sup><a href="https://www.kitobook.com/compare/book/53/14/22/" title="сравнение переводов, параллельные ссылки">22</a></sup> Demak, noma’lum tillar imonlilar uchun emas, balki imonsizlar uchun alomatdir. Xudoning so‘zini yetkazish in’omi esa imonsizlar uchun emas, imonlilar uchun alomatdir.</div>
  <div id="23"><sup><a href="https://www.kitobook.com/compare/book/53/14/23/" title="сравнение переводов, параллельные ссылки">23</a></sup> Agar imonlilar jamoati bir joyda yig‘ilib, hammasi noma’lum tillarda gapirayotgan bo‘lishsa, u yerda bundan bexabar bo‘lganlar, ya’ni imonsizlar bo‘lsa, ular: “Bular jinni bo‘lib qolibdi”, deb aytmaydimi?!</div>
  <div id="24"><sup><a href="https://www.kitobook.com/compare/book/53/14/24/" title="сравнение переводов, параллельные ссылки">24</a></sup> Ammo hamma Xudoning so‘zini tushunarli ravishda boshqalarga yetkazib berayotgan bo‘lsa, u yerdagi bundan bexabar bo‘lgan, ya’ni imonsiz odam ularning aytayotganlarini eshitadi. Shundan keyin yuragini tekshirib ko‘radi–da, gunohkor ekanligiga amin bo‘ladi.</div>
  <div id="25"><sup><a href="https://www.kitobook.com/compare/book/53/14/25/" title="сравнение переводов, параллельные ссылки">25</a></sup> Uning yuragidagi sirlari fosh bo‘ladi. Shunda u muk tushib: “Chindan ham Xudo sizlar bilan ekan”, deydi–da, Xudoga sajda qiladi.</div>
  <div id="26"><sup><a href="https://www.kitobook.com/compare/book/53/14/26/" title="сравнение переводов, параллельные ссылки">26</a></sup> Endi, birodarlar, bundan qanday xulosa chiqaramiz? Birga yig‘ilganingizda, ba’zilar sano aytadi, ba’zilar ta’lim beradi, ba’zilar Xudoning so‘zini boshqalarga yetkazadi, ba’zilar noma’lum tillarda gapiradi, yana ba’zilar esa ularning aytganlarini talqin qiladi. Bularning hammasi imonlilar jamoatining imonini mustahkamlash niyatida qilinsin.</div>
  <div id="27"><sup><a href="https://www.kitobook.com/compare/book/53/14/27/" title="сравнение переводов, параллельные ссылки">27</a></sup> Agar ba’zilar noma’lum tillarda gapirmoqchi bo‘lsa, ikki kishi, eng ko‘pi bilan uch kishi navbat bilan gapirsin, ularning aytganlari talqin qilinsin.</div>
  <div id="28"><sup><a href="https://www.kitobook.com/compare/book/53/14/28/" title="сравнение переводов, параллельные ссылки">28</a></sup> Agar ta’bir qiluvchi bo‘lmasa, noma’lum tilda gapirayotgan odam jamoatda jim tursin, o‘ziga va Xudoga gapirsin.</div>
  <div id="29"><sup><a href="https://www.kitobook.com/compare/book/53/14/29/" title="сравнение переводов, параллельные ссылки">29</a></sup> Shuningdek, ikki yoki uchta odam boshqalarga Xudoning so‘zini yetkazsin, qolganlar esa aytilganlarga baho bersinlar.</div>
  <div id="30"><sup><a href="https://www.kitobook.com/compare/book/53/14/30/" title="сравнение переводов, параллельные ссылки">30</a></sup> O‘tirganlardan biriga Xudoning so‘zi kelsa, o‘sha paytda gapirayotgan odam jim bo‘lsin.</div>
  <div id="31"><sup><a href="https://www.kitobook.com/compare/book/53/14/31/" title="сравнение переводов, параллельные ссылки">31</a></sup> Shunda hamma birin–ketin Xudoning so‘zini boshqalarga yetkaza oladi, toki hamma ta’lim va dalda olsin.</div>
  <div id="32"><sup><a href="https://www.kitobook.com/compare/book/53/14/32/" title="сравнение переводов, параллельные ссылки">32</a></sup> Xudoning xabarini yetkazayotganda inson o‘z ruhini boshqara oladi.</div>
  <div id="33"><sup><a href="https://www.kitobook.com/compare/book/53/14/33/" title="сравнение переводов, параллельные ссылки">33</a></sup> Axir, Xudo tartibsizlik Xudosi emas, balki tinchlik Xudosidir. Barcha jamoatlarda, Xudoning aziz xalqi orasida bu namoyon bo‘lib turibdi.</div>
  <div id="34"><sup><a href="https://www.kitobook.com/compare/book/53/14/34/" title="сравнение переводов, параллельные ссылки">34</a></sup> Jamoatda ayollar sukut saqlasin. Axir, ularga gapirish uchun ijozat berilmagan, Muqaddas Bitiklarda yozilganiday, ular itoatkor bo‘lishlari kerak.</div>
  <div id="35"><sup><a href="https://www.kitobook.com/compare/book/53/14/35/" title="сравнение переводов, параллельные ссылки">35</a></sup> Agar ular biror narsani bilmoqchi bo‘lsalar, uyda o‘z erlaridan so‘rasinlar. Imonlilar jamoatida ayol kishining gapirishi adabsizlikdir.</div>
  <div id="36"><sup><a href="https://www.kitobook.com/compare/book/53/14/36/" title="сравнение переводов, параллельные ссылки">36</a></sup> Ey, Korinflik birodarlar, Xudoning so‘zi sizdan kelib chiqqanmi?! Nahotki u faqatgina sizlarga yetib borgan bo‘lsa?!</div>
  <div id="37"><sup><a href="https://www.kitobook.com/compare/book/53/14/37/" title="сравнение переводов, параллельные ссылки">37</a></sup> Agar biror kishi: “Menda Xudoning so‘zini yetkazish in’omi bor” yoki “Ruhdan maxsus bir in’om olganman”, deb o‘ylasa, mening yozganlarim Rabbimiz Isoning amri ekanligini e’tirof etsin.</div>
  <div id="38"><sup><a href="https://www.kitobook.com/compare/book/53/14/38/" title="сравнение переводов, параллельные ссылки">38</a></sup> Agar ular buni tan olmasalar, Xudo ham ularni tanimaydi.</div>
  <div id="39"><sup><a href="https://www.kitobook.com/compare/book/53/14/39/" title="сравнение переводов, параллельные ссылки">39</a></sup> Shunday ekan, birodarlarim, boshqalarga Xudoning so‘zini yetkazishga intilinglar, boshqalarning noma’lum tillarda gapirishlariga to‘sqinlik qilmanglar.</div>
  <div id="40"><sup><a href="https://www.kitobook.com/compare/book/53/14/40/" title="сравнение переводов, параллельные ссылки">40</a></sup> Faqat hammasi adab va tartib bilan qilinsin.</div>
</div>