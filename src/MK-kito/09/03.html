<div itemprop="articleBody" class="text">
  <div id="1"><sup><a href="https://www.kitobook.com/compare/book/09/03/1/" title="сравнение переводов, параллельные ссылки">1</a></sup> O‘spirin Shomuil Elaxning qo‘li ostida Egamizga xizmat qilib yurardi. O‘sha paytlari Egamizning kalomi kam kelar, vahiy ham ahyon– ahyonda bo‘lardi.</div>
  <div id="2"><sup><a href="https://www.kitobook.com/compare/book/09/03/2/" title="сравнение переводов, параллельные ссылки">2</a></sup> Bir kuni kech kirgan, ko‘zlari xiralashib, ko‘rmaydigan bo‘lib qolgan Elax yotog‘ida yotardi.</div>
  <div id="3"><sup><a href="https://www.kitobook.com/compare/book/09/03/3/" title="сравнение переводов, параллельные ссылки">3</a></sup> Shomuil esa Egamizning Ma’badida yotgan edi, Xudoning sandig‘i ham o‘sha yerda edi. Xudoning chirog‘i hali ham yonib turardi.</div>
  <div id="4"><sup><a href="https://www.kitobook.com/compare/book/09/03/4/" title="сравнение переводов, параллельные ссылки">4</a></sup> Shu payt Egamiz Shomuilni chaqirib qoldi. Shomuil: — Labbay, hazratim! — deb ovoz berdi va</div>
  <div id="5"><sup><a href="https://www.kitobook.com/compare/book/09/03/5/" title="сравнение переводов, параллельные ссылки">5</a></sup> Elaxning oldiga yugurib kelib: — Meni chaqirgan edingiz, shu yerdaman, — dedi. — Yo‘q, seni men chaqirmadim, qayt, borib joyingga yot, — dedi Elax. Shomuil qaytib borib yotdi.</div>
  <div id="6"><sup><a href="https://www.kitobook.com/compare/book/09/03/6/" title="сравнение переводов, параллельные ссылки">6</a></sup> Egamiz yana: — Shomuil! — deb chaqirdi. Shomuil yana turib, Elaxning oldiga kirdi va: — Meni chaqirgan edingiz, shu yerdaman! — dedi. — Chaqirganim yo‘q, o‘g‘lim, qayt, borib joyingga yot, — dedi u.</div>
  <div id="7"><sup><a href="https://www.kitobook.com/compare/book/09/03/7/" title="сравнение переводов, параллельные ссылки">7</a></sup> Shomuil Egamizni hali tanimas, Egamizning kalomi hali unga ayon bo‘lmagan edi.</div>
  <div id="8"><sup><a href="https://www.kitobook.com/compare/book/09/03/8/" title="сравнение переводов, параллельные ссылки">8</a></sup> Egamiz uchinchi marta Shomuilga sado berdi. Shomuil o‘rnidan turib Elaxning oldiga keldi–da: — Meni yana chaqirdingiz–ku, men shu yerdaman, — dedi. Shunda Elax bildiki, o‘spirinni Egamiz chaqirayotgan ekan.</div>
  <div id="9"><sup><a href="https://www.kitobook.com/compare/book/09/03/9/" title="сравнение переводов, параллельные ссылки">9</a></sup> Elax Shomuilga dedi: — Borib joyingga yot, o‘sha ovoz seni yana chaqirib qolsa, “Gapiraver, ey, Egam, quling tinglayotir”, degin. Shomuil borib, joyiga yotdi.</div>
  <div id="10"><sup><a href="https://www.kitobook.com/compare/book/09/03/10/" title="сравнение переводов, параллельные ссылки">10</a></sup> Egamiz o‘sha yerda zohir bo‘ldi va oldingiday: — Shomuil, Shomuil! — deb chaqirdi. — Gapiraver, ey, Egam! Quling tinglayotir! — deb javob berdi Shomuil.</div>
  <div id="11"><sup><a href="https://www.kitobook.com/compare/book/09/03/11/" title="сравнение переводов, параллельные ссылки">11</a></sup> Egamiz dedi: — Shomuil! Men Isroilda shunday bir ish qilmoqchimanki, eshitganning boshidan hushi uchadi.</div>
  <div id="12"><sup><a href="https://www.kitobook.com/compare/book/09/03/12/" title="сравнение переводов, параллельные ссылки">12</a></sup> O‘sha kuni Men Elaxning xonadoni to‘g‘risida nima aytgan bo‘lsam, hammasini bajo qilaman, boshlagan ishimni oxiriga yetkazaman.</div>
  <div id="13"><sup><a href="https://www.kitobook.com/compare/book/09/03/13/" title="сравнение переводов, параллельные ссылки">13</a></sup> Elaxga, sening xonadoningni to abad jazolayman, deb uni ogohlantirgan edim. Uning o‘g‘illari ko‘p gunoh qilib, o‘zlariga la’nat orttirdilar. Elax esa buni bila turib, ularni tergamadi.</div>
  <div id="14"><sup><a href="https://www.kitobook.com/compare/book/09/03/14/" title="сравнение переводов, параллельные ссылки">14</a></sup> Shu sababdan Elax xonadoni qilgan gunohlarni to abad qurbonligu nazr qilish bilan yuvib bo‘lmaydi, deb ont ichaman.</div>
  <div id="15"><sup><a href="https://www.kitobook.com/compare/book/09/03/15/" title="сравнение переводов, параллельные ссылки">15</a></sup> Shomuil ertalabgacha o‘rnida yotdi. Keyin turib, Egamizning uyi eshiklarini ochdi. O‘sha vahiyni Elaxga aytishdan qo‘rqdi.</div>
  <div id="16"><sup><a href="https://www.kitobook.com/compare/book/09/03/16/" title="сравнение переводов, параллельные ссылки">16</a></sup> Shu payt Elax: — Shomuil, o‘g‘lim! — deb chaqirdi. — Labbay, shu yerdaman, — deb Shomuil Elaxga yaqin keldi.</div>
  <div id="17"><sup><a href="https://www.kitobook.com/compare/book/09/03/17/" title="сравнение переводов, параллельные ссылки">17</a></sup> — Egamiz senga nimalar dedi? — so‘radi Elax. — Zinhor mendan yashira ko‘rma. Egamizning senga aytgan gaplaridan birortasini mendan yashirsang, Xudo seni yomon ko‘yga solsin, hatto undan battarrog‘ini qilsin!</div>
  <div id="18"><sup><a href="https://www.kitobook.com/compare/book/09/03/18/" title="сравнение переводов, параллельные ссылки">18</a></sup> Shomuil Elaxdan hech narsani yashirmay aytib berdi. — U Egamizdir, — dedi Elax, — Unga nima ma’qul bo‘lsa, o‘shani bajo qiladi.</div>
  <div id="19"><sup><a href="https://www.kitobook.com/compare/book/09/03/19/" title="сравнение переводов, параллельные ссылки">19</a></sup> Shomuil ulg‘ayaverdi, Egamiz doimo u bilan birga bo‘ldi, Shomuil bashorat qilgan hamma narsani Egamiz ro‘yobga chiqardi.</div>
  <div id="20"><sup><a href="https://www.kitobook.com/compare/book/09/03/20/" title="сравнение переводов, параллельные ссылки">20</a></sup> Dandan Bershevagacha bo‘lgan jamiki Isroil xalqi Shomuil haqiqatdan ham Egamizning payg‘ambari ekanligini bildi.</div>
  <div id="21"><sup><a href="https://www.kitobook.com/compare/book/09/03/21/" title="сравнение переводов, параллельные ссылки">21</a></sup> Egamiz Shilo‘da yana takror– takror zohir bo‘lib, o‘sha yerda O‘z kalomi orqali Shomuilga ayon bo‘lardi.</div>
</div>