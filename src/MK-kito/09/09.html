<div itemprop="articleBody" class="text">
  <div id="1"><sup><a href="https://www.kitobook.com/compare/book/09/09/1/" title="сравнение переводов, параллельные ссылки">1</a></sup> Benyamin qabilasida Kish degan bir odam bor edi. Kish — Abilning o‘g‘li, Abil — Zarorning o‘g‘li edi. Zaror — Baxuratning, Baxurat — Ofiyoxning o‘g‘li edi. Benyamin qabilasidan bo‘lgan Kish ancha obro‘li odam edi.</div>
  <div id="2"><sup><a href="https://www.kitobook.com/compare/book/09/09/2/" title="сравнение переводов, параллельные ссылки">2</a></sup> Uning Shoul degan yosh, chiroyli bir o‘g‘li bor edi. Isroil xalqi orasida Shouldan chiroyli odam yo‘q edi. Har qanday odamning bo‘yi uning yelkasidan kelardi.</div>
  <div id="3"><sup><a href="https://www.kitobook.com/compare/book/09/09/3/" title="сравнение переводов, параллельные ссылки">3</a></sup> Bir kuni Kishning eshaklari yo‘qolib qoldi. Kish o‘g‘li Shoulga: — Xizmatkorlardan birini yoningga olgin–da, borib, eshaklarni topib kel, — dedi.</div>
  <div id="4"><sup><a href="https://www.kitobook.com/compare/book/09/09/4/" title="сравнение переводов, параллельные ссылки">4</a></sup> Shoul Efrayim qirlarini, so‘ng Sholisho yerlarini aylanib chiqdi. Ammo eshaklarni topa olmadi. Keyin Shalim yerlariga o‘tdi, eshaklar u yerda ham yo‘q ekan. So‘ngra Benyamin hududini kezib chiqdi, eshaklarni u yerdan ham topa olmadi.</div>
  <div id="5"><sup><a href="https://www.kitobook.com/compare/book/09/09/5/" title="сравнение переводов, параллельные ссылки">5</a></sup> Zuf degan joyga borishgach, Shoul yonidagi xizmatkoriga: — Bo‘ldi endi, orqaga qaytamiz, bo‘lmasa, eshaklar qolib, otam bizdan xavotirlanadi, — dedi.</div>
  <div id="6"><sup><a href="https://www.kitobook.com/compare/book/09/09/6/" title="сравнение переводов, параллельные ссылки">6</a></sup> — Endi bunday qilsak, — dedi xizmatkori, — shu shaharda bir payg‘ambar bor, u obro‘li odam. Hamma aytganlari vojib bo‘ladi. O‘sha odamnikiga borsak, balki boradigan yo‘limizni u bizga ko‘rsatar.</div>
  <div id="7"><sup><a href="https://www.kitobook.com/compare/book/09/09/7/" title="сравнение переводов, параллельные ссылки">7</a></sup> — Agar borsak, unga nima olib boramiz? — deb so‘radi Shoul. — To‘rvalarimizdagi non tugadi. Payg‘ambarga olib boradigan biror hadyamiz yo‘q. Nimamiz qoldi?</div>
  <div id="8"><sup><a href="https://www.kitobook.com/compare/book/09/09/8/" title="сравнение переводов, параллельные ссылки">8</a></sup> — Mana, menda bir kumush tanga bor, — dedi xizmatkor. — Buni payg‘ambarga beraman, boradigan yo‘limizni u bizga ko‘rsatadi.</div>
  <div id="9"><sup><a href="https://www.kitobook.com/compare/book/09/09/9/" title="сравнение переводов, параллельные ссылки">9</a></sup> (Qadimda Isroilda kimdir Xudoning xohish– irodasini bilmoqchi bo‘lsa, “Qani, valiyga boramiz”, derdi. Bugungi payg‘ambar o‘sha vaqtda valiy deyilardi.)</div>
  <div id="10"><sup><a href="https://www.kitobook.com/compare/book/09/09/10/" title="сравнение переводов, параллельные ссылки">10</a></sup> Shoul xizmatkoriga: — Ma’qul, qani, ketdik, — dedi. Shunday qilib, ular payg‘ambar yashaydigan shaharga jo‘nadilar.</div>
  <div id="11"><sup><a href="https://www.kitobook.com/compare/book/09/09/11/" title="сравнение переводов, параллельные ссылки">11</a></sup> Shahar tepalikda joylashgan edi. Ular shaharga boradigan qiya yo‘ldan ketayotganlarida, quduqdan suv olishga kelgan qizlarga duch kelishdi. Ular qizlardan: — Valiy shu yerdami? — deb so‘rashdi.</div>
  <div id="12"><sup><a href="https://www.kitobook.com/compare/book/09/09/12/" title="сравнение переводов, параллельные ссылки">12</a></sup> Qizlar javob berishdi: — Ha, ana oldingizda! Faqat tezroq boringlar, shahrimizga bugun keldilar. Bugun tepalikdagi sajdagohda xalq qurbonlik keltiradi.</div>
  <div id="13"><sup><a href="https://www.kitobook.com/compare/book/09/09/13/" title="сравнение переводов, параллельные ссылки">13</a></sup> Shaharga kirishingiz bilanoq, uni topasizlar. U sajdagohga taom yeyishga kelmoqda. Valiy kelib, qurbonlikni tabarruk qilmaguncha, xalq taom yemaydi. Taklif qilinganlar u kelgandan keyingina taom yeydi. Hozir borsalaringiz, uni darrov topasizlar.</div>
  <div id="14"><sup><a href="https://www.kitobook.com/compare/book/09/09/14/" title="сравнение переводов, параллельные ссылки">14</a></sup> Shoul bilan xizmatkori shaharga kelishdi. Shaharga kirganlarida, sajdagohga chiqishga taraddud ko‘rayotgan Shomuil ular tomonga kelayotgan ekan.</div>
  <div id="15"><sup><a href="https://www.kitobook.com/compare/book/09/09/15/" title="сравнение переводов, параллельные ссылки">15</a></sup> Shoul kelmasdan bir kun oldin, Egamiz Shomuilga shuni ayon qilgan edi:</div>
  <div id="16"><sup><a href="https://www.kitobook.com/compare/book/09/09/16/" title="сравнение переводов, параллельные ссылки">16</a></sup> “Ertaga shu vaqtda sening oldingga Benyamin yurtidan bittasini yuboraman. Uning boshiga moy surtib tanla. U xalqim Isroilning hukmdori bo‘lsin. Xalqimni Filistlar qo‘lidan u qutqaradi. Xalqimning ahvoliga nazar soldim, ularning ohu fig‘oni Menga yetib keldi.”</div>
  <div id="17"><sup><a href="https://www.kitobook.com/compare/book/09/09/17/" title="сравнение переводов, параллельные ссылки">17</a></sup> Shomuil Shoulni ko‘rgach, Egamiz unga: “Ana Men senga aytgan odam, Mening xalqimga u rahnamolik qiladi”, — dedi.</div>
  <div id="18"><sup><a href="https://www.kitobook.com/compare/book/09/09/18/" title="сравнение переводов, параллельные ссылки">18</a></sup> Shoul shahar darvozasi oldida Shomuilga yaqinlashib so‘radi: — Marhamat qilib ayting–chi, valiyning uyi qayerda?</div>
  <div id="19"><sup><a href="https://www.kitobook.com/compare/book/09/09/19/" title="сравнение переводов, параллельные ссылки">19</a></sup> — Valiy menman, — dedi Shomuil. — Mendan oldin sajdagohga chiq. Bugun men bilan birga taom yeysizlar. Ertaga ertalab dilingdagi hamma narsani senga aytib, keyin o‘zim kuzatib qo‘yaman.</div>
  <div id="20"><sup><a href="https://www.kitobook.com/compare/book/09/09/20/" title="сравнение переводов, параллельные ссылки">20</a></sup> Isroil xalqining umidi sendan va sening xonadoningdan ekanini o‘zing bilishing zarur. Uch kun oldin yo‘qolgan eshaklaring uchun qayg‘urma. Ular topildi.</div>
  <div id="21"><sup><a href="https://www.kitobook.com/compare/book/09/09/21/" title="сравнение переводов, параллельные ссылки">21</a></sup> — Men Isroil qabilasining eng kichigi bo‘lgan Benyamin qabilasidanman–ku! Men mansub bo‘lgan urug‘ Benyamin qabilasining hamma urug‘idan eng kichigi bo‘lsa, menga nima uchun bunday gaplarni aytyapsiz? — dedi Shoul.</div>
  <div id="22"><sup><a href="https://www.kitobook.com/compare/book/09/09/22/" title="сравнение переводов, параллельные ссылки">22</a></sup> Shomuil Shoul bilan xizmatkorini o‘sha yerdagi xonaga olib bordi. Chaqirilganlar taxminan o‘ttiztacha edi. Eng to‘riga Shoul bilan xizmatkorini o‘tqazdi.</div>
  <div id="23"><sup><a href="https://www.kitobook.com/compare/book/09/09/23/" title="сравнение переводов, параллельные ссылки">23</a></sup> Keyin oshpazga: — Men senga, bir chetga olib qo‘y, deb ulush bergan edim–ku, o‘sha ulushni keltir, — dedi.</div>
  <div id="24"><sup><a href="https://www.kitobook.com/compare/book/09/09/24/" title="сравнение переводов, параллельные ссылки">24</a></sup> Oshpaz o‘ng son go‘shtini olib kelib, Shoulning oldiga qo‘ydi. — Mana, sen uchun ajratib qo‘yilgan ulush, marhamat, ye! — dedi Shomuil. — Bu ulushni belgilangan kunda o‘zim chaqirgan xalqim bilan birga yeysan, deb senga saqlab qo‘ygan edim. O‘sha kuni Shoul Shomuil bilan taom yedi.</div>
  <div id="25"><sup><a href="https://www.kitobook.com/compare/book/09/09/25/" title="сравнение переводов, параллельные ссылки">25</a></sup> So‘ngra ular sajdagohdan shaharga tushishdi. Shomuil uyining tomida Shoul bilan suhbatlashdi.</div>
  <div id="26"><sup><a href="https://www.kitobook.com/compare/book/09/09/26/" title="сравнение переводов, параллельные ссылки">26</a></sup> Sahar payti Shomuil tom ustida yotgan Shoulni chaqirib: — Bo‘la qol! Seni kuzatib qo‘yaman, — dedi. Shoul o‘rnidan turib, Shomuil bilan birga tashqariga chiqdi.</div>
  <div id="27"><sup><a href="https://www.kitobook.com/compare/book/09/09/27/" title="сравнение переводов, параллельные ссылки">27</a></sup> Shahar chekkasiga yaqinlashganlarida, Shomuil Shoulga dedi: — Xizmatkoringga ayt, u bizdan oldinroq yursin. Sen orqaroqda qol, senga Xudoning kalomini aytaman.</div>
</div>