<div itemprop="articleBody" class="text">
  <div id="1"><sup><a href="https://www.kitobook.com/compare/book/09/14/1/" title="сравнение переводов, параллельные ссылки">1</a></sup> O‘sha kuni Shoulning o‘g‘li Yo‘natan yoshgina qurolbardoriga: — Yur, narigi tomondagi Filistlarning qo‘nolg‘asi turgan joyga o‘tamiz, — dedi. Ammo bu haqda otasiga hech narsa aytmadi.</div>
  <div id="2"><sup><a href="https://www.kitobook.com/compare/book/09/14/2/" title="сравнение переводов, параллельные ссылки">2</a></sup> Shoul Givo shahri yaqinidagi Migronda bir anor daraxti tagida o‘tirar, yonida olti yuztacha odamdan iborat lashkari bor edi.</div>
  <div id="3"><sup><a href="https://www.kitobook.com/compare/book/09/14/3/" title="сравнение переводов, параллельные ссылки">3</a></sup> Efod ko‘tarib yurgan ruhoniy Oxiyo ham o‘sha yerda edi. Oxiyoning otasi — Oxitob, Oxitobning akasi — Ixabod edi. Ixabod — Finxazning o‘g‘li, Finxaz esa Shilo‘da Egamizning ruhoniysi bo‘lib xizmat qilgan Elaxning o‘g‘li edi. Odamlar Yo‘natanning ketganini sezmay qolgan edilar.</div>
  <div id="4"><sup><a href="https://www.kitobook.com/compare/book/09/14/4/" title="сравнение переводов, параллельные ссылки">4</a></sup> Yo‘natan Filistlar qo‘nolg‘asiga dovon orqali o‘tmoqchi bo‘ldi. Dovonning har ikki tomonida ikkita baland cho‘qqi bor edi. Birisi — Bozaz, boshqasi Sanex deb atalardi.</div>
  <div id="5"><sup><a href="https://www.kitobook.com/compare/book/09/14/5/" title="сравнение переводов, параллельные ссылки">5</a></sup> Cho‘qqilardan biri shimol tomonda bo‘lib, Mixmashga, ikkinchisi janubda bo‘lib, Givoga qaragan edi.</div>
  <div id="6"><sup><a href="https://www.kitobook.com/compare/book/09/14/6/" title="сравнение переводов, параллельные ссылки">6</a></sup> Yo‘natan yosh qurolbardoriga: — Yur, o‘sha sunnatsizlarning qo‘nolg‘asi tomonga o‘taylik, Egamiz bizga yordam beradi, — dedi. — U ko‘pchilik bilan ham, ozchilik bilan ham g‘alabaga erishtiraveradi. Chunki Egamiz uchun to‘sqinlik yo‘q.</div>
  <div id="7"><sup><a href="https://www.kitobook.com/compare/book/09/14/7/" title="сравнение переводов, параллельные ссылки">7</a></sup> — Siz nima desangiz, shu–da, — dedi qurolbardor. — Bo‘pti, boramiz. Ko‘nglingizga nima ma’qul kelsa, men ham siz bilan birgaman.</div>
  <div id="8"><sup><a href="https://www.kitobook.com/compare/book/09/14/8/" title="сравнение переводов, параллельные ссылки">8</a></sup> — Biz anavi odamlarga o‘zimizni ko‘rsatamiz, — dedi Yo‘natan. — Agar ular bizni ko‘rgach:</div>
  <div id="9"><sup><a href="https://www.kitobook.com/compare/book/09/14/9/" title="сравнение переводов, параллельные ссылки">9</a></sup> “Yoningizga borgunimizcha, o‘sha yerda to‘xtab turinglar”, deb aytsa, aytgan joyida to‘xtab turamiz, ularning oldiga bormaymiz.</div>
  <div id="10"><sup><a href="https://www.kitobook.com/compare/book/09/14/10/" title="сравнение переводов, параллельные ссылки">10</a></sup> Bordi–yu: “Yonimizga kelinglar”, desa boramiz. Ana shunda Egamiz Filistlarni bizning qo‘limizga berganini bilamiz, bizga alomat shu bo‘ladi.</div>
  <div id="11"><sup><a href="https://www.kitobook.com/compare/book/09/14/11/" title="сравнение переводов, параллельные ссылки">11</a></sup> Ikkovi Filistlarga ko‘rinish bergan edi, Filistlar: — Qaranglar, ibroniylar yashiringan xandaqlaridan chiqa boshlashdi! — deb qoldi.</div>
  <div id="12"><sup><a href="https://www.kitobook.com/compare/book/09/14/12/" title="сравнение переводов, параллельные ссылки">12</a></sup> So‘ng Filistlar Yo‘natan bilan qurolbardoriga: — Bu yoqqa, kelinglar–chi, bir gaplashib qo‘yaylik, — deb baqirishdi. Yo‘natan qurolbardoriga: — Orqamdan yur, Egamiz ularni Isroil xalqining qo‘liga berdi, — dedi.</div>
  <div id="13"><sup><a href="https://www.kitobook.com/compare/book/09/14/13/" title="сравнение переводов, параллельные ссылки">13</a></sup> Yo‘natan tirmashib qir tepasiga chiqa boshladi. Qurolbardori ham unga ergashdi. Oldidan kelgan Filistlarni Yo‘natan, orqadan kelganini qurolbardori o‘ldiraverdi.</div>
  <div id="14"><sup><a href="https://www.kitobook.com/compare/book/09/14/14/" title="сравнение переводов, параллельные ссылки">14</a></sup> Yo‘natan bilan qurolbardori birinchi hujumdayoq kichkina maydonda yigirmatacha sipohni o‘ldirishdi.</div>
  <div id="15"><sup><a href="https://www.kitobook.com/compare/book/09/14/15/" title="сравнение переводов, параллельные ссылки">15</a></sup> Hammani — qarorgohdagi va qirdagi odamlarni vahima bosdi. Sipohlar, hatto ilg‘orlar ham dag‘–dag‘ titrardi. Birdan yer tebrandi. Bu Xudo yuborgan dahshat edi.</div>
  <div id="16"><sup><a href="https://www.kitobook.com/compare/book/09/14/16/" title="сравнение переводов, параллельные ссылки">16</a></sup> Shoulning Benyamin hududidagi Givo shahrida o‘rnashgan kuzatuvchilari Filistlarning yugur– yugurini ko‘rib qolishdi.</div>
  <div id="17"><sup><a href="https://www.kitobook.com/compare/book/09/14/17/" title="сравнение переводов, параллельные ссылки">17</a></sup> Shoul yonidagi odamlarga: — Bilinglar–chi, oramizda kim yo‘q ekan, — dedi. Yo‘qlama qilgan edilar, Yo‘natan bilan uning qurolbardori yo‘qligi ma’lum bo‘ldi.</div>
  <div id="18"><sup><a href="https://www.kitobook.com/compare/book/09/14/18/" title="сравнение переводов, параллельные ссылки">18</a></sup> Shoul Oxiyoga: — Xudoning sandig‘ini olib kel, — dedi. (O‘sha paytda Xudoning sandig‘i Isroil xalqi bilan edi.)</div>
  <div id="19"><sup><a href="https://www.kitobook.com/compare/book/09/14/19/" title="сравнение переводов, параллельные ссылки">19</a></sup> Shoul ruhoniy bilan gaplashayotgan paytda Filistlarning qarorgohidagi g‘ala–g‘ovur rosa avjiga chiqdi. Shuning uchun Shoul ruhoniyga: — Kerak emas, qo‘yaver! — dedi.</div>
  <div id="20"><sup><a href="https://www.kitobook.com/compare/book/09/14/20/" title="сравнение переводов, параллельные ссылки">20</a></sup> O‘sha zahoti Shoul va yonidagi sipohlarining hammasi birga urush maydoniga ketishdi. U yerda katta g‘alayon bo‘layotgan edi, hamma bir–biriga qilich solardi.</div>
  <div id="21"><sup><a href="https://www.kitobook.com/compare/book/09/14/21/" title="сравнение переводов, параллельные ссылки">21</a></sup> Shunda ilgari Filistlar tomonda bo‘lgan va ularning qarorgohiga kelgan ibroniylar ham safdan chiqib, endi Shoul bilan Yo‘natanning sipohlariga — Isroil sipohlariga qo‘shilib olishdi.</div>
  <div id="22"><sup><a href="https://www.kitobook.com/compare/book/09/14/22/" title="сравнение переводов, параллельные ссылки">22</a></sup> Efrayim qirlarida yashirinib olganlar ham Filistlarning qochayotganini eshitib, ularni jang maydonidan quvlay boshladi.</div>
  <div id="23"><sup><a href="https://www.kitobook.com/compare/book/09/14/23/" title="сравнение переводов, параллельные ссылки">23</a></sup> Shunday qilib, o‘sha kuni Egamiz Isroil lashkarini g‘alabaga erishtirdi. Urush Bayt–Obunning narigi tomonlarigacha yoyildi.</div>
  <div id="24"><sup><a href="https://www.kitobook.com/compare/book/09/14/24/" title="сравнение переводов, параллельные ссылки">24</a></sup> O‘sha kuni Isroil lashkari juda ham holdan toydi, chunki Shoul ont ichib lashkariga shunday degan edi: “Dushmanlarimizdan o‘ch olmagunimizcha, oqshomga qadar kim bir luqma taom yesa, la’nati bo‘lsin!” Shuning uchun biror kimsa hech narsa yemadi.</div>
  <div id="25"><sup><a href="https://www.kitobook.com/compare/book/09/14/25/" title="сравнение переводов, параллельные ссылки">25</a></sup> Lashkar o‘rmonga borganda, yerda oqib yotgan asalni ko‘rdi,</div>
  <div id="26"><sup><a href="https://www.kitobook.com/compare/book/09/14/26/" title="сравнение переводов, параллельные ссылки">26</a></sup> lekin Shoul ichirgan qasamdan qo‘rqib, birortasi asalga qo‘l tekkizmadi.</div>
  <div id="27"><sup><a href="https://www.kitobook.com/compare/book/09/14/27/" title="сравнение переводов, параллельные ссылки">27</a></sup> Yo‘natan esa otasining lashkariga ont ichirganidan bexabar edi. Qo‘lidagi tayog‘ini uzatib, tayoq uchini asalari iniga botirdi. Asaldan ozgina tatib ko‘rgan edi, ko‘zlari chaqnab ketdi.</div>
  <div id="28"><sup><a href="https://www.kitobook.com/compare/book/09/14/28/" title="сравнение переводов, параллельные ссылки">28</a></sup> Shu zahoti sipohlardan biri Yo‘natanga: — Otangiz lashkarga, bugun kim taom yesa, la’nati bo‘lsin, deb ont ichirgan edi, shuning uchun odamlar holdan toygan, — dedi.</div>
  <div id="29"><sup><a href="https://www.kitobook.com/compare/book/09/14/29/" title="сравнение переводов, параллельные ссылки">29</a></sup> — Otam odamlarni og‘ir ahvolga solib qo‘ydi, — dedi Yo‘natan. — Qaranglar, mana bu asaldan biroz tatib ko‘rgan edim, ko‘zlarim charaqlab ketdi.</div>
  <div id="30"><sup><a href="https://www.kitobook.com/compare/book/09/14/30/" title="сравнение переводов, параллельные ссылки">30</a></sup> Bugun lashkarimiz g‘animlardan tortib olgan taomlardan to‘yib yesaydi, juda yaxshi bo‘lardi. O‘shanda Filistlarni mag‘lub qilish yanada oson bo‘larmidi?!</div>
  <div id="31"><sup><a href="https://www.kitobook.com/compare/book/09/14/31/" title="сравнение переводов, параллельные ссылки">31</a></sup> O‘sha kuni Isroil lashkari Mixmash bilan Oyjavlon oralig‘idagi Filistlarni mag‘lub qildi. Qorni ochgan Isroil lashkari shu qadar holdan toydiki,</div>
  <div id="32"><sup><a href="https://www.kitobook.com/compare/book/09/14/32/" title="сравнение переводов, параллельные ссылки">32</a></sup> oxiri ulardan o‘lja qilib olingan chorvalarga tashlanishdan o‘zga chora qolmadi. Qo‘y, mol, buzoqlarni shu yerning o‘zidayoq so‘yib, qonini oqizmasdan yeyaverishdi.</div>
  <div id="33"><sup><a href="https://www.kitobook.com/compare/book/09/14/33/" title="сравнение переводов, параллельные ссылки">33</a></sup> — Qarang, lashkaringiz go‘shtni qoni bilan yeb, Egamizga qarshi gunoh ish qilyapti! — deb ahvolni Shoulga ma’lum qilishdi. — Xoinlik qildingizlar, hoziroq katta bir toshni bu yerga yumalatib olib kelinglar! — dedi Shoul.</div>
  <div id="34"><sup><a href="https://www.kitobook.com/compare/book/09/14/34/" title="сравнение переводов, параллельные ссылки">34</a></sup> So‘ng qo‘shib qo‘ydi: — Lashkar orasida yurib aytinglar, har bir odam moli, qo‘yini mening huzurimga olib kelib, shu yerda so‘yib, yesin. Go‘shtni qoni bilan yeb, Egamizga qarshi gunoh ish qilmanglar. O‘sha kuni kechasi har bir odam molini olib kelib, Shoulning oldida so‘ydi.</div>
  <div id="35"><sup><a href="https://www.kitobook.com/compare/book/09/14/35/" title="сравнение переводов, параллельные ссылки">35</a></sup> Shoul Egamizga atab bir qurbongoh qurdi. Bu Shoulning Egamizga atab qurgan ilk qurbongohi edi.</div>
  <div id="36"><sup><a href="https://www.kitobook.com/compare/book/09/14/36/" title="сравнение переводов, параллельные ссылки">36</a></sup> Keyin Shoul odamlariga aytdi: — Qani, shu kecha Filistlarni bir quvaylik. Tong otguncha mollarini tortib olamiz, birortasini sog‘ qoldirmaymiz. — Bir og‘iz so‘zingiz, — deb javob berishdi odamlar. — Avval Xudoning xohish–irodasini bilaylik, — deb qoldi ruhoniy.</div>
  <div id="37"><sup><a href="https://www.kitobook.com/compare/book/09/14/37/" title="сравнение переводов, параллельные ссылки">37</a></sup> Shoul Xudodan: — Filistlarga hujum qilaveraymi? Ularni Isroil lashkarining qo‘liga tutib berasanmi? — deb so‘radi. Lekin Xudo o‘sha kuni javob bermadi.</div>
  <div id="38"><sup><a href="https://www.kitobook.com/compare/book/09/14/38/" title="сравнение переводов, параллельные ссылки">38</a></sup> Shundan so‘ng Shoul dedi: — Isroilning hamma lashkarboshilari shu yerga kelishsin, bugun qanday gunoh qilinganini bilib olamiz.</div>
  <div id="39"><sup><a href="https://www.kitobook.com/compare/book/09/14/39/" title="сравнение переводов, параллельные ссылки">39</a></sup> Isroilga najot beradigan Xudo shohid! Gunoh qilgan o‘g‘lim Yo‘natan bo‘lib chiqsa ham, albatta o‘ldiriladi. Biron kimsadan sado chiqmadi.</div>
  <div id="40"><sup><a href="https://www.kitobook.com/compare/book/09/14/40/" title="сравнение переводов, параллельные ссылки">40</a></sup> Shoul o‘z odamlariga buyurdi: — Sizlar bir tomonda turinglar, o‘g‘lim Yo‘natan bilan men boshqa tomonda turamiz. — Bir og‘iz so‘zingiz, — deb javob berdi odamlar.</div>
  <div id="41"><sup><a href="https://www.kitobook.com/compare/book/09/14/41/" title="сравнение переводов, параллельные ссылки">41</a></sup> Shoul Isroil xalqining Xudosi — Egamizga: — Ey, Egam! Aybsizni o‘zing oqla! — deb iltijo qildi. So‘ng qur’a tashlandi, qur’a Yo‘natan bilan Shoulga tushdi, odamlarning hammasi esa oqlandi.</div>
  <div id="42"><sup><a href="https://www.kitobook.com/compare/book/09/14/42/" title="сравнение переводов, параллельные ссылки">42</a></sup> — Endi men bilan o‘g‘lim Yo‘natan orasiga qur’a tashlang, — dedi Shoul. Bu safar qur’a Yo‘natanga tushdi.</div>
  <div id="43"><sup><a href="https://www.kitobook.com/compare/book/09/14/43/" title="сравнение переводов, параллельные ссылки">43</a></sup> Shoul Yo‘natandan: — Menga ayt–chi, nima qilding? — deb so‘radi. — Men qo‘limdagi tayoqning uchini asalga botirib olib, ozgina tatib ko‘rgan edim, endi men o‘limimga roziman, — deb javob berdi Yo‘natan.</div>
  <div id="44"><sup><a href="https://www.kitobook.com/compare/book/09/14/44/" title="сравнение переводов, параллельные ссылки">44</a></sup> — Yo‘natan, agar seni o‘ldirtirmasam, Xudoning qahriga uchray, hatto undan battarrog‘iga uchray, — dedi Shoul.</div>
  <div id="45"><sup><a href="https://www.kitobook.com/compare/book/09/14/45/" title="сравнение переводов, параллельные ссылки">45</a></sup> Ammo odamlar Shoulga e’tiroz bildirdi: — Isroilni ulug‘ zafarga erishtirgan Yo‘natanni o‘ldirmoqchimisiz? Aslo! Xudo shohid! Sochining bir tolasiga ham qo‘l tegmaydi. U bugun nima qilgan bo‘lsa, Xudoning madadi bilan qildi. Shunday qilib, odamlar Yo‘natanni o‘limdan qutqarib qoldi.</div>
  <div id="46"><sup><a href="https://www.kitobook.com/compare/book/09/14/46/" title="сравнение переводов, параллельные ссылки">46</a></sup> Shundan so‘ng Shoul Filistlarni ta’qib qilmadi. Filistlar esa o‘z yerlariga qaytib ketishdi.</div>
  <div id="47"><sup><a href="https://www.kitobook.com/compare/book/09/14/47/" title="сравнение переводов, параллельные ссылки">47</a></sup> Shoul Isroil shohi bo‘lgandan keyin atrofidagi barcha dushmanlari — Mo‘ab, Ommon, Edom xalqlari, Zo‘vo shohlari va Filistlar bilan urush qildi. Qayerga borsa, g‘alaba qildi.</div>
  <div id="48"><sup><a href="https://www.kitobook.com/compare/book/09/14/48/" title="сравнение переводов, параллельные ссылки">48</a></sup> Mardona jang qilib Omolek xalqini mag‘lub qildi, Isroil xalqini talonchilarning qo‘lidan xalos qildi.</div>
  <div id="49"><sup><a href="https://www.kitobook.com/compare/book/09/14/49/" title="сравнение переводов, параллельные ссылки">49</a></sup> Shoulning Yo‘natandan boshqa Ishbosit va Malkishuva ismli o‘g‘illari bor edi. Uning ikki qizi ham bo‘lib, kattasining ismi Merav, kichkinasiniki Mixal edi.</div>
  <div id="50"><sup><a href="https://www.kitobook.com/compare/book/09/14/50/" title="сравнение переводов, параллельные ссылки">50</a></sup> Xotini Oxinavam edi. U Oximas deganning qizi edi. Shoulning amakisi Narning o‘g‘li Abnur lashkarboshi edi.</div>
  <div id="51"><sup><a href="https://www.kitobook.com/compare/book/09/14/51/" title="сравнение переводов, параллельные ссылки">51</a></sup> Abnurning otasi Nar va Shoulning otasi Kish aka–uka edilar. Nar va Kishning otasi Abil edi.</div>
  <div id="52"><sup><a href="https://www.kitobook.com/compare/book/09/14/52/" title="сравнение переводов, параллельные ссылки">52</a></sup> Shoul davrida Filistlar bilan doimo qaqshatqich urush bo‘lar edi. Shoul qayerda mard yoki jang qilishga mohir odamni ko‘rsa, o‘z qo‘shiniga olardi.</div>
</div>