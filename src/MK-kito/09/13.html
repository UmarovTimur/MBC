<div itemprop="articleBody" class="text">
  <div id="1"><sup><a href="https://www.kitobook.com/compare/book/09/13/1/" title="сравнение переводов, параллельные ссылки">1</a></sup> Shoh Shoul o‘ttiz yoshida taxtga o‘tirib, Isroilda qirq ikki yil shohlik qildi.</div>
  <div id="2"><sup><a href="https://www.kitobook.com/compare/book/09/13/2/" title="сравнение переводов, параллельные ссылки">2</a></sup> U Isroil lashkaridan uch mingta odam saralab olib, qolganlarini uylariga jo‘natib yubordi. O‘sha uch mingtadan ikki mingtasini Mixmash va Baytil qirlariga joylashtirdi, mingtasini esa Benyamin urug‘iga qarashli Givo shahriga — Yo‘natanning ixtiyoriga yubordi.</div>
  <div id="3"><sup><a href="https://www.kitobook.com/compare/book/09/13/3/" title="сравнение переводов, параллельные ссылки">3</a></sup> Oradan ko‘p o‘tmay, Yo‘natan Filistlarning G‘ibo shahridagi qo‘nolg‘asini mag‘lub qildi. Bu xabar Filistlar orasida tezda tarqaldi. Shoul: “Ibroniylar bu hodisadan xabardor bo‘lsin”, deb butun o‘lka bo‘ylab burg‘u chaldirdi.</div>
  <div id="4"><sup><a href="https://www.kitobook.com/compare/book/09/13/4/" title="сравнение переводов, параллельные ссылки">4</a></sup> Shunday qilib, Shoul Filistlar qo‘nolg‘asini yengganini va Filistlar Isroil xalqidan nafratlanganini Isroil xalqining hammasi bildi. So‘ng lashkar Gilgalda Shoulning atrofiga to‘plandi.</div>
  <div id="5"><sup><a href="https://www.kitobook.com/compare/book/09/13/5/" title="сравнение переводов, параллельные ссылки">5</a></sup> Filistlar ham Isroil lashkari bilan urishmoq uchun yig‘ilishdi. Uch mingta jang arava, olti mingta otliq sipoh va dengiz qirg‘og‘idagi qum singari son–sanoqsiz lashkar yo‘lga chiqib, Bayt– Obun shahrining sharqidagi Mixmashga keldi. Ular o‘sha yerda qarorgoh qurishdi.</div>
  <div id="6"><sup><a href="https://www.kitobook.com/compare/book/09/13/6/" title="сравнение переводов, параллельные ссылки">6</a></sup> Isroil lashkarining ahvoli og‘irlashib, qiynalib qoldi va ular g‘orlarga, xandaqlarga, qoyalar orasiga, qabrlarga, sardobalarga yashirindilar.</div>
  <div id="7"><sup><a href="https://www.kitobook.com/compare/book/09/13/7/" title="сравнение переводов, параллельные ссылки">7</a></sup> Ibroniylarning ayrimlari esa Iordan daryosi sharqidagi Gad va Gilad yerlariga kechib o‘tishdi. Shoul u vaqtda hali ham Gilgalda edi. Unga ergashganlarning hammasi qo‘rqib ketishdi.</div>
  <div id="8"><sup><a href="https://www.kitobook.com/compare/book/09/13/8/" title="сравнение переводов, параллельные ссылки">8</a></sup> Shomuil Shoulga: “Meni yetti kun kut”, deb aytgani uchun, uni Gilgalda yetti kun kutib turdi. Shomuil Gilgalga kelavermagach, lashkar endi Shoulning yonidan qocha boshladi.</div>
  <div id="9"><sup><a href="https://www.kitobook.com/compare/book/09/13/9/" title="сравнение переводов, параллельные ссылки">9</a></sup> Shuning uchun Shoul: — Kuydiriladigan qurbonlik bilan tinchlik qurbonliklarini menga olib kelinglar, — deb buyurdi. Keyin u kuydiriladigan qurbonliklarni nazr qildi.</div>
  <div id="10"><sup><a href="https://www.kitobook.com/compare/book/09/13/10/" title="сравнение переводов, параллельные ссылки">10</a></sup> Shoul qurbonlikni kuydirib bo‘lgan ham ediki, Shomuil kelib qoldi. Shoul, unga salom beray, deb peshvoz chiqdi.</div>
  <div id="11"><sup><a href="https://www.kitobook.com/compare/book/09/13/11/" title="сравнение переводов, параллельные ссылки">11</a></sup> — Nima qilib qo‘yding?! — dedi Shomuil. — Odamlarim mening yonimdan qochib ketyapti, — dedi Shoul. — Siz esa belgilangan kuni kelmadingiz. Buning ustiga, Filistlar Mixmashda to‘planib turishibdi. Ularni ko‘rib,</div>
  <div id="12"><sup><a href="https://www.kitobook.com/compare/book/09/13/12/" title="сравнение переводов, параллельные ссылки">12</a></sup> endi Filistlar Gilgalga ustimga bostirib keladi, men esa hanuzgacha Egamdan yordam so‘rab iltijo qilmadim, deb o‘yladim. Shundan keyin kuydiriladigan qurbonlikni qilishga majbur bo‘ldim.</div>
  <div id="13"><sup><a href="https://www.kitobook.com/compare/book/09/13/13/" title="сравнение переводов, параллельные ссылки">13</a></sup> Shomuil Shoulga dedi: — Nodonlarcha ish tutibsan, o‘z Egang Xudoning senga bergan amriga itoat etmading. Bo‘lmasa, Egam Isroil ustidan shoh bo‘lishingni to abad mustahkamlagan bo‘lardi.</div>
  <div id="14"><sup><a href="https://www.kitobook.com/compare/book/09/13/14/" title="сравнение переводов, параллельные ссылки">14</a></sup> Endi sening shohliging uzoqqa bormaydi. Egam O‘z ko‘ngliga mos bittasini topdi, Mening xalqimni sen boshqarasan, deb o‘shani tayinladi. Chunki sen Egamning amriga itoat qilmading.</div>
  <div id="15"><sup><a href="https://www.kitobook.com/compare/book/09/13/15/" title="сравнение переводов, параллельные ссылки">15</a></sup> Shundan so‘ng Shomuil Gilgaldan chiqib, Benyamin urug‘iga qarashli Givo shahriga jo‘nab ketdi. Shoul yonida qolgan odamlarni sanab chiqdi, hammasi bo‘lib taxminan olti yuz kishi ekan.</div>
  <div id="16"><sup><a href="https://www.kitobook.com/compare/book/09/13/16/" title="сравнение переводов, параллельные ссылки">16</a></sup> Shoul bilan o‘g‘li Yo‘natan, ularning lashkari Benyamin qabilasiga qarashli G‘iboda joylashdilar. Filistlar esa Mixmashda qarorgoh qurgan edilar.</div>
  <div id="17"><sup><a href="https://www.kitobook.com/compare/book/09/13/17/" title="сравнение переводов, параллельные ссылки">17</a></sup> Filistlarning ilg‘orlari uch guruhga bo‘linib, Isroil qishloqlarini talash uchun qarorgohdan chiqishdi. Guruhlardan biri Shuvol hududidagi O‘fra shahri tomonga,</div>
  <div id="18"><sup><a href="https://www.kitobook.com/compare/book/09/13/18/" title="сравнение переводов, параллельные ссылки">18</a></sup> ikkinchisi Bayt–Xo‘ron shahri tomonga, uchinchisi esa cho‘l tomonga — Zavo‘m vodiysi ko‘rinib turgan chegara adirga yo‘l oldi.</div>
  <div id="19"><sup><a href="https://www.kitobook.com/compare/book/09/13/19/" title="сравнение переводов, параллельные ссылки">19</a></sup> Filistlar: “Ibroniylar qilich, nayza yasay olmasin”, deb butun Isroil yurtida birorta ham temirchi qoldirmagan edilar.</div>
  <div id="20"><sup><a href="https://www.kitobook.com/compare/book/09/13/20/" title="сравнение переводов, параллельные ссылки">20</a></sup> Shuning uchun hamma Isroil xalqi omoch tishlarini, cho‘kichlarini, bolta va o‘roqlarini o‘tkirlash uchun Filistlarning oldiga borar edilar.</div>
  <div id="21"><sup><a href="https://www.kitobook.com/compare/book/09/13/21/" title="сравнение переводов, параллельные ссылки">21</a></sup> Omoch tishi bilan cho‘kichni o‘tkirlash bahosi ikki misqol kumush, panshaxa, bolta va temir uchli govronni o‘tkirlash bahosi bir misqol kumush edi.</div>
  <div id="22"><sup><a href="https://www.kitobook.com/compare/book/09/13/22/" title="сравнение переводов, параллельные ссылки">22</a></sup> Shu sababdan Shoul bilan Yo‘natanning jangchilaridan birortasida qilich yoki nayza yo‘q edi, faqat Shoul va uning o‘g‘lida bor edi, xolos.</div>
  <div id="23"><sup><a href="https://www.kitobook.com/compare/book/09/13/23/" title="сравнение переводов, параллельные ссылки">23</a></sup> Bu paytga kelib, Filistlar qo‘nolg‘asini Mixmash dovonida joylashtirgan edilar.</div>
</div>