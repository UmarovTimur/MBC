<div itemprop="articleBody" class="text">
  <div id="1"><sup><a href="https://www.kitobook.com/compare/book/09/27/1/" title="сравнение переводов, параллельные ссылки">1</a></sup> Dovud: “Bir kun Shoulning qo‘lida nobud bo‘lsam kerak”, deb o‘ylardi. “Yaxshisi, Filistlar yerlariga qochib qolay. O‘shanda Shoul Isroilning har burchagidan meni qidirib yurishdan voz kechadi, men ham uning qo‘lidan qutulib qolaman.”</div>
  <div id="2"><sup><a href="https://www.kitobook.com/compare/book/09/27/2/" title="сравнение переводов, параллельные ссылки">2</a></sup> Shunday qilib, Dovud va uning yonidagi olti yuz kishi oilalari bilan yo‘lga otlanib, Gat shohi Oxish tomoniga o‘tib ketishdi. Shoh Oxish Moyux deganning o‘g‘li edi.</div>
  <div id="3"><sup><a href="https://www.kitobook.com/compare/book/09/27/3/" title="сравнение переводов, параллельные ссылки">3</a></sup> Hammalari oilalari bilan birga Gatda Oxishning yonida joylashishdi. Dovud ham ikkala xotini — Yizrillik Oxinavam va Karmillik Navolning bevasi Obigayl bilan joylashdi.</div>
  <div id="4"><sup><a href="https://www.kitobook.com/compare/book/09/27/4/" title="сравнение переводов, параллельные ссылки">4</a></sup> Shoul Dovudning Gatga qochib ketganini eshitgach, endi uni axtarmay qo‘ydi.</div>
  <div id="5"><sup><a href="https://www.kitobook.com/compare/book/09/27/5/" title="сравнение переводов, параллельные ссылки">5</a></sup> Dovud Oxishga: — Agar men, qulingiz, sizning iltifotingizga sazovor bo‘lsam, yon–atrofdagi shaharlarning biridan menga joy bersangiz, men o‘sha yerda istiqomat qilayin, — dedi. — Qulingizning siz bilan birga shoh shahrida yashashiga hojat yo‘q.</div>
  <div id="6"><sup><a href="https://www.kitobook.com/compare/book/09/27/6/" title="сравнение переводов, параллельные ссылки">6</a></sup> Oxish o‘sha kuni Dovudga Zixlax shahrini berdi. O‘shandan buyon Zixlax Yahudo shohlariga qarashli shahardir.</div>
  <div id="7"><sup><a href="https://www.kitobook.com/compare/book/09/27/7/" title="сравнение переводов, параллельные ссылки">7</a></sup> Dovud Filistlar yurtida bir yilu to‘rt oy istiqomat qildi.</div>
  <div id="8"><sup><a href="https://www.kitobook.com/compare/book/09/27/8/" title="сравнение переводов, параллельные ссылки">8</a></sup> Dovud odamlari bilan Geshir, Gezer va Omolek xalqlarining yeriga bostirib borardi. Bu elatlar uzoq zamonlardan beri Shurga va Misr chegarasigacha cho‘zilgan yerlarda yashab kelishardi.</div>
  <div id="9"><sup><a href="https://www.kitobook.com/compare/book/09/27/9/" title="сравнение переводов, параллельные ссылки">9</a></sup> Dovud biror yurtni bosib olsa, erkak, ayol demas, tirik jonni sog‘ qo‘ymasdi. Faqat qo‘y, mol, eshak, tuya va kiyim–kechaklarni o‘lja olib, shoh Oxishning huzuriga qaytib kelardi.</div>
  <div id="10"><sup><a href="https://www.kitobook.com/compare/book/09/27/10/" title="сравнение переводов, параллельные ссылки">10</a></sup> Oxish: “Bugun biron yerga bostirib bordingizlarmi?” deb so‘rasa, Dovud: “Yahudoning Nagav cho‘lidagi hududlarini bosib oldik”, yoki “Nagav cho‘lidagi Yaraxmal urug‘i yerlarini bosib oldik”, yoki “Nagav cho‘lidagi Xayin xalqi yerlarini qo‘lga oldik”, deb javob berardi.</div>
  <div id="11"><sup><a href="https://www.kitobook.com/compare/book/09/27/11/" title="сравнение переводов, параллельные ссылки">11</a></sup> Dovud biror kimsani Gatga olib kelmas, “Dovud unday qildi, bunday qildi, deb aytmasin”, deya erkagu ayolni tirik qoldirmasdi. Dovud Filistlar yurtida yashagan paytda shunday qilardi.</div>
  <div id="12"><sup><a href="https://www.kitobook.com/compare/book/09/27/12/" title="сравнение переводов, параллельные ссылки">12</a></sup> Oxish Dovudga ishonardi. “Dovud o‘z xalqi — Isroil xalqiga o‘zini dushman qilib qo‘ydi, bundan keyin to abad mening xizmatimda qoladi”, deb o‘ylardi.</div>
</div>