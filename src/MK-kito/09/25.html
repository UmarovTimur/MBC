<div itemprop="articleBody" class="text">
  <div id="1"><sup><a href="https://www.kitobook.com/compare/book/09/25/1/" title="сравнение переводов, параллельные ссылки">1</a></sup> Shu orada Shomuil olamdan o‘tdi. Butun Isroil xalqi yig‘ilishib, Shomuilga aza tutdi. Uni o‘z ona shahri Ramada dafn qilishdi. Shundan keyin Dovud Poron dashtiga ketdi.</div>
  <div id="2"><sup><a href="https://www.kitobook.com/compare/book/09/25/2/" title="сравнение переводов, параллельные ссылки">2</a></sup> Moyun shahrida bir boy–badavlat odam yashar, mol–mulki Karmil shahri yaqinidagi yerda bo‘lib, uch mingta qo‘yi, mingta echkisi bor edi. Bu paytda u Karmilda qo‘ylarining junini qirqayotgan edi.</div>
  <div id="3"><sup><a href="https://www.kitobook.com/compare/book/09/25/3/" title="сравнение переводов, параллельные ссылки">3</a></sup> O‘sha odamning ismi Navol, xotinining ismi esa Obigayl edi. Ayol aql–farosatli va chiroyli edi. Eri Xolib urug‘idan bo‘lib, qo‘rs, fe’l–atvori yomon odam edi.</div>
  <div id="4"><sup><a href="https://www.kitobook.com/compare/book/09/25/4/" title="сравнение переводов, параллельные ссылки">4</a></sup> Dovud dashtda yurganda, Navol qo‘ylarining junini qirqyapti, degan xabarni eshitib qoldi.</div>
  <div id="5"><sup><a href="https://www.kitobook.com/compare/book/09/25/5/" title="сравнение переводов, параллельные ссылки">5</a></sup> Dovud yigitlaridan o‘ntasini Karmilga — Navolning huzuriga jo‘natayotib, ularga dedi:</div>
  <div id="6"><sup><a href="https://www.kitobook.com/compare/book/09/25/6/" title="сравнение переводов, параллельные ссылки">6</a></sup> — Navolga mendan salom aytib, shu gaplarimni yetkazinglar: “Umring uzoq bo‘lsin! Senga, xonadoningga, qaramog‘ingdagi har bir odamga tinchlik–omonlik bo‘lsin.</div>
  <div id="7"><sup><a href="https://www.kitobook.com/compare/book/09/25/7/" title="сравнение переводов, параллельные ссылки">7</a></sup> Qo‘ylaringning junini qirqayotganingni eshitdim. Cho‘ponlaring biz bilan birga edi. Ularni xafa qilmadik, Karmilda bo‘lgan kunlarida hech narsasi yo‘qolmadi.</div>
  <div id="8"><sup><a href="https://www.kitobook.com/compare/book/09/25/8/" title="сравнение переводов, параллельные ссылки">8</a></sup> Xizmatkorlaringdan so‘rab ko‘rsang, o‘zlari ham senga aytib berishadi. Shuning uchun odamlarimga iltifot ko‘rsat, sening huzuringga ziyofat kuni keldik. Bu qullaringga va o‘g‘ling Dovudga qo‘lingdan kelgancha marhamat qilib, yordam ko‘rsat.”</div>
  <div id="9"><sup><a href="https://www.kitobook.com/compare/book/09/25/9/" title="сравнение переводов, параллельные ссылки">9</a></sup> Dovudning odamlari Navol huzuriga borib, Dovudning nomidan unga shu gaplarni yetkazishdi va javob kuta boshlashdi.</div>
  <div id="10"><sup><a href="https://www.kitobook.com/compare/book/09/25/10/" title="сравнение переводов, параллельные ссылки">10</a></sup> Navol esa Dovudning odamlariga shunday javob berdi: — Dovud degani kim o‘zi?! Essayning o‘g‘li bo‘lsa, nima qipti?! Shu kunlarda o‘z xo‘jayinlaridan qochib ketayotgan qullar juda ko‘payib ketdi–da!</div>
  <div id="11"><sup><a href="https://www.kitobook.com/compare/book/09/25/11/" title="сравнение переводов, параллельные ссылки">11</a></sup> Nonimni, suvimni, jun qirqayotgan odamlarim uchun so‘ygan qo‘ylarimning go‘shtini olib, allaqaydan kelgan odamlarga beraymi?!</div>
  <div id="12"><sup><a href="https://www.kitobook.com/compare/book/09/25/12/" title="сравнение переводов, параллельные ссылки">12</a></sup> Dovudning odamlari kelgan yo‘liga qaytib ketishdi. Navolning hamma aytganlarini Dovudga yetkazishdi.</div>
  <div id="13"><sup><a href="https://www.kitobook.com/compare/book/09/25/13/" title="сравнение переводов, параллельные ссылки">13</a></sup> — Hamma qilichini beliga bog‘lasin! — deb amr berdi Dovud odamlariga. Dovudning o‘zi ham, odamlari ham qilichlarini bellariga bog‘lashdi. To‘rt yuzga yaqin odam Dovud bilan birga ketdi. Ikki yuztasi esa anjomlar yonida qoldi.</div>
  <div id="14"><sup><a href="https://www.kitobook.com/compare/book/09/25/14/" title="сравнение переводов, параллельные ссылки">14</a></sup> Navolning xizmatkorlaridan biri uning xotini Obigaylga dedi: — Dovud xo‘jayinimiz Navolga salom yo‘llab, dashtdan xabarchilar jo‘natgan ekan, lekin Navol ularni haqorat qildi.</div>
  <div id="15"><sup><a href="https://www.kitobook.com/compare/book/09/25/15/" title="сравнение переводов, параллельные ссылки">15</a></sup> U odamlar esa bizga ko‘p yaxshi munosabatda bo‘lishgan edi. Har doim dashtda ular bilan qolgan paytlarimizda bizni xafa qilishmasdi, biror narsamiz ham yo‘qolmasdi.</div>
  <div id="16"><sup><a href="https://www.kitobook.com/compare/book/09/25/16/" title="сравнение переводов, параллельные ссылки">16</a></sup> Qo‘ylarimizni boqib yurganimizda, har doim — kechayu kunduz bizni himoya qilishardi.</div>
  <div id="17"><sup><a href="https://www.kitobook.com/compare/book/09/25/17/" title="сравнение переводов, параллельные ссылки">17</a></sup> Endi nima qilish lozimligini o‘zingiz yaxshilab o‘ylang. Chunki xo‘jayinimizning va uning butun xonadonining boshiga falokat xavf solib turibdi. Xo‘jayinimiz esa shu qadar badjahlki, biror kimsa unga bir og‘iz gap ayta olmaydi.</div>
  <div id="18"><sup><a href="https://www.kitobook.com/compare/book/09/25/18/" title="сравнение переводов, параллельные ссылки">18</a></sup> Obigayl vaqtni boy bermay, ikki yuzta non, ikki mesh sharob, beshta qo‘yning pishirilgan go‘shtini, ikki tog‘ora qovurilgan bug‘doy, yuz hovuch mayiz va ikki yuz hovuch anjir qoqi olib eshaklarga yukladi.</div>
  <div id="19"><sup><a href="https://www.kitobook.com/compare/book/09/25/19/" title="сравнение переводов, параллельные ссылки">19</a></sup> So‘ng xizmatkorlariga: — Sizlar mendan oldin yuringlar, men orqalaringizdan boraman, — dedi. Eri Navolga esa hech narsa demadi.</div>
  <div id="20"><sup><a href="https://www.kitobook.com/compare/book/09/25/20/" title="сравнение переводов, параллельные ссылки">20</a></sup> Obigayl eshakka minib, tog‘ning yolg‘izoyoq yo‘llaridan tushib kelayotganda, unga tomon kelayotgan Dovudning odamlariga duch kelib qoldi.</div>
  <div id="21"><sup><a href="https://www.kitobook.com/compare/book/09/25/21/" title="сравнение переводов, параллельные ссылки">21</a></sup> Dovud shu gaplarni aytayotgan ekan: — Bu odamning dashtdagi mol–holini behudaga qo‘riqlabman–da. Uning qo‘tonidan biror qo‘y yo‘qolmadiyu, oqibatda u mening yaxshiligimga yomonlik bilan javob qaytardi.</div>
  <div id="22"><sup><a href="https://www.kitobook.com/compare/book/09/25/22/" title="сравнение переводов, параллельные ссылки">22</a></sup> Agar ertalabgacha unga qarashli erkak zotidan birortasini tirik qoldirsam, Xudo mening jazomni bersin, hatto undan battarrog‘iga duchor qilsin!</div>
  <div id="23"><sup><a href="https://www.kitobook.com/compare/book/09/25/23/" title="сравнение переводов, параллельные ссылки">23</a></sup> Obigayl Dovudni ko‘riboq eshakdan tushdi. Dovudga ta’zim qilib, yerga muk tushdi.</div>
  <div id="24"><sup><a href="https://www.kitobook.com/compare/book/09/25/24/" title="сравнение переводов, параллельные ссылки">24</a></sup> Uning oyoqlariga bosh urib yolvordi: — To‘ram, men aybdorman, ayb menda. Ijozat bering, bu cho‘ringiz sizga bir og‘iz gap aytsin, aytganlarimga quloq soling.</div>
  <div id="25"><sup><a href="https://www.kitobook.com/compare/book/09/25/25/" title="сравнение переводов, параллельные ссылки">25</a></sup> Yolvoraman, to‘ram! O‘sha battol Navolga e’tibor bermasinlar. Uning fe’l–atvori xuddi ismining o‘zi. Navol — aqlsiz degani. Men, cho‘ringiz, to‘ram yuborgan odamlarni ko‘rmabman.</div>
  <div id="26"><sup><a href="https://www.kitobook.com/compare/book/09/25/26/" title="сравнение переводов, параллельные ссылки">26</a></sup> Endi, to‘ram, Egamiz sizning qon to‘kishingizga, o‘z qo‘lingiz bilan qasos olmog‘ingizga izn bermagan. Xudo shohid! To‘g‘risini aytay, g‘animlaringiz, qolaversa, to‘ramga qasd qilgan hammaning boshiga Navolning kuni tushsin.</div>
  <div id="27"><sup><a href="https://www.kitobook.com/compare/book/09/25/27/" title="сравнение переводов, параллельные ссылки">27</a></sup> Men, cho‘ringizning to‘ramga keltirgan mana bu in’omlari sizga ergashib xizmat qilayotgan odamlaringizga berilsin.</div>
  <div id="28"><sup><a href="https://www.kitobook.com/compare/book/09/25/28/" title="сравнение переводов, параллельные ссылки">28</a></sup> Bu cho‘ringizning gunohidan o‘ting. Egamiz albatta to‘ramning xonadonini mustahkam qiladi, chunki to‘ram Egamiz uchun jang qilyapti. Umringiz oxirigacha siz tomondan biron–bir haqsizlik bo‘lmasin.</div>
  <div id="29"><sup><a href="https://www.kitobook.com/compare/book/09/25/29/" title="сравнение переводов, параллельные ссылки">29</a></sup> Birontasi ortingizdan tushib, joningizga qasd qilsa, hayotingizni Egangiz Xudo o‘z panohida asrasin. G‘animlaringizni esa palaxmondan otilgan toshday uloqtirib yuborsin.</div>
  <div id="30"><sup><a href="https://www.kitobook.com/compare/book/09/25/30/" title="сравнение переводов, параллельные ссылки">30</a></sup> Egamiz to‘ramga va’da qilgan barcha ezguliklarni bajo keltirib, sizni Isroilning yo‘lboshchisi qiladigan kun keladi, albatta.</div>
  <div id="31"><sup><a href="https://www.kitobook.com/compare/book/09/25/31/" title="сравнение переводов, параллельные ссылки">31</a></sup> O‘shanda o‘zim uchun o‘ch olib, behudaga qon to‘kdim, deb pushaymon bo‘lmagaysiz. Egamiz to‘ramga baraka berganda, bu cho‘risini unutmasin.</div>
  <div id="32"><sup><a href="https://www.kitobook.com/compare/book/09/25/32/" title="сравнение переводов, параллельные ссылки">32</a></sup> — Bugun seni men bilan uchrashtirgan Isroil xalqining Xudosi — Egamizga hamdu sanolar bo‘lsin! — dedi Dovud.</div>
  <div id="33"><sup><a href="https://www.kitobook.com/compare/book/09/25/33/" title="сравнение переводов, параллельные ссылки">33</a></sup> — Aqlingga balli, baraka top! Bugun meni qon to‘kishdan, o‘z qo‘lim bilan o‘ch olishdan saqlab qolding, buning uchun seni Xudo yorlaqasin.</div>
  <div id="34"><sup><a href="https://www.kitobook.com/compare/book/09/25/34/" title="сравнение переводов, параллельные ссылки">34</a></sup> Isroil xalqining Xudosi — Egamiz senga yomonlik qilishimning oldini oldi. Agar sen meni tezda uchratib qolmaganingda, Xudo haqi, kun chiqquncha Navolga qarashli erkak zotidan birortasi tirik qolmagan bo‘lardi!</div>
  <div id="35"><sup><a href="https://www.kitobook.com/compare/book/09/25/35/" title="сравнение переводов, параллельные ссылки">35</a></sup> Dovud Obigayl olib kelgan hadyalarni oldi. Keyin: — Eson–omon uyingga bor, bilib qo‘y, gaplaringga quloq solib, arzingga e’tibor berdim, — dedi.</div>
  <div id="36"><sup><a href="https://www.kitobook.com/compare/book/09/25/36/" title="сравнение переводов, параллельные ссылки">36</a></sup> Obigayl Navolning yoniga qaytib keldi. Navol uyida shohona ziyofat uyushtirgan, mast, juda vaqti chog‘ edi. Obigayl esa ertalabgacha unga bir og‘iz gap aytmadi.</div>
  <div id="37"><sup><a href="https://www.kitobook.com/compare/book/09/25/37/" title="сравнение переводов, параллельные ссылки">37</a></sup> Ertasiga ertalab Navol o‘ziga kelgach, xotini unga bo‘lib o‘tgan voqealarni aytib berdi. O‘sha zahotiyoq Navolning yuragi muzlab, shol bo‘lib qoldi.</div>
  <div id="38"><sup><a href="https://www.kitobook.com/compare/book/09/25/38/" title="сравнение переводов, параллельные ссылки">38</a></sup> O‘n kunlardan keyin Egamiz Navolning jonini oldi.</div>
  <div id="39"><sup><a href="https://www.kitobook.com/compare/book/09/25/39/" title="сравнение переводов, параллельные ссылки">39</a></sup> Xudo Navolning jonini olganini Dovud eshitdi. — Navol meni haqorat qilgan edi, Egamizning O‘zi meni oqladi, bu qulini yomonlik qilmoqdan asradi. Unga hamdu sanolar bo‘lsin! Egamiz Navolning yomonligini o‘zining boshiga solibdi, — dedi. Shundan so‘ng Dovud Obigaylning oldiga xabarchilar jo‘natib, unga uylanmoqchi ekanligini bildirdi.</div>
  <div id="40"><sup><a href="https://www.kitobook.com/compare/book/09/25/40/" title="сравнение переводов, параллельные ссылки">40</a></sup> Dovud yuborgan xabarchilar Karmilga — Obigaylning huzuriga borib: — Dovudning senga uylanish istagi bor, shuni bildirish uchun bizni yubordi, — dedilar.</div>
  <div id="41"><sup><a href="https://www.kitobook.com/compare/book/09/25/41/" title="сравнение переводов, параллельные ссылки">41</a></sup> Obigayl o‘rnidan turdi, boshi yerga tekkuday bo‘lib ta’zim qildi–da: — Men to‘ramga xizmat qilmoqqa va to‘ramning xizmatkorlari oyoqlarini yuvishga tayyorman, — deb javob berdi.</div>
  <div id="42"><sup><a href="https://www.kitobook.com/compare/book/09/25/42/" title="сравнение переводов, параллельные ссылки">42</a></sup> Obigayl tezda o‘rnidan turib, eshakka mindi. Yoniga beshta cho‘risini olib, Dovudning xabarchilari orqasidan yo‘lga tushdi. Shunday qilib, Obigayl Dovudga turmushga chiqdi.</div>
  <div id="43"><sup><a href="https://www.kitobook.com/compare/book/09/25/43/" title="сравнение переводов, параллельные ссылки">43</a></sup> Dovud Yizrillik Oxinavamga ham uylangan edi. Shu tariqa Dovud ikki xotinlik bo‘ldi.</div>
  <div id="44"><sup><a href="https://www.kitobook.com/compare/book/09/25/44/" title="сравнение переводов, параллельные ссылки">44</a></sup> Dovudning birinchi xotini Mixalni esa otasi Shoul Paltiga berib yuborgan edi. Palti Galimlik Layish deganning o‘g‘li edi.</div>
</div>