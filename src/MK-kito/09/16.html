<div itemprop="articleBody" class="text">
  <div id="1"><sup><a href="https://www.kitobook.com/compare/book/09/16/1/" title="сравнение переводов, параллельные ссылки">1</a></sup> Egamiz Shomuilga aytdi: — Sen qachongacha Shoulni deb g‘amgin bo‘lib yurasan?! Shoul Isroil shohi bo‘lmasin, deb uni Men rad etdim. Qani, endi qo‘chqor shoxini moy bilan to‘ldirib, yo‘lga otlan. Seni Baytlahmlik Essayning uyiga jo‘nataman. Uning o‘g‘illaridan bittasini O‘zimga shoh qilib tanladim.</div>
  <div id="2"><sup><a href="https://www.kitobook.com/compare/book/09/16/2/" title="сравнение переводов, параллельные ссылки">2</a></sup> — Qanday qilib boraman?! Shoul eshitib qolsa, meni o‘ldiradi–ku! — dedi Shomuil. — O‘zing bilan bitta buzoqchani olgin–da: “Egamizgaqurbonlik qilgani keldim”, deb ayt, — dedi Egamiz.</div>
  <div id="3"><sup><a href="https://www.kitobook.com/compare/book/09/16/3/" title="сравнение переводов, параллельные ссылки">3</a></sup> — Essayni qurbonlikka taklif qil. O‘shanda nima qilishing kerakligini Men senga ayon qilaman, O‘zim senga ko‘rsatadigan odamning boshiga Mening nomimdan moy surtib, uni tanlaysan.</div>
  <div id="4"><sup><a href="https://www.kitobook.com/compare/book/09/16/4/" title="сравнение переводов, параллельные ссылки">4</a></sup> Shomuil, Egamiz buyurganiday, Baytlahm shahriga ketdi. Shahar oqsoqollari uni qo‘rqib kutib olishdi va: — Tinchlikmi? — deb so‘rashdi.</div>
  <div id="5"><sup><a href="https://www.kitobook.com/compare/book/09/16/5/" title="сравнение переводов, параллельные ссылки">5</a></sup> — Ha, tinchlik, — dedi Shomuil. — Egamizga qurbonlik qilgani keldim. O‘zlaringizni poklanglar, men bilan qurbonlik marosimiga borasizlar. So‘ng Essayni va uning o‘g‘illarini ham poklab qurbonlik marosimiga taklif qildi.</div>
  <div id="6"><sup><a href="https://www.kitobook.com/compare/book/09/16/6/" title="сравнение переводов, параллельные ссылки">6</a></sup> Essay o‘g‘illari bilan kelgach, Shomuil Eliyobni ko‘rdiyu: “Egamiz oldida turgan bu odam, shubhasiz, Uning moy surtib tanlagan odamidir”, deb o‘yladi.</div>
  <div id="7"><sup><a href="https://www.kitobook.com/compare/book/09/16/7/" title="сравнение переводов, параллельные ссылки">7</a></sup> Egamiz esa Shomuilga dedi: — Uning chiroyi va qomatdorligiga qarama. Men uni rad etdim, chunki Men insonlarday emasman. Insonlar tashqi ko‘rinishiga qaraydi, Men esa diliga qarayman.</div>
  <div id="8"><sup><a href="https://www.kitobook.com/compare/book/09/16/8/" title="сравнение переводов, параллельные ссылки">8</a></sup> So‘ng Essay boshqa o‘g‘li Abunadovni chaqirib, Shomuilning oldidan o‘tkazdi. Lekin Shomuil: — Egamiz buni ham tanlamadi, — dedi.</div>
  <div id="9"><sup><a href="https://www.kitobook.com/compare/book/09/16/9/" title="сравнение переводов, параллельные ссылки">9</a></sup> Shundan so‘ng Essay Shammoxni Shomuilning oldidan o‘tkazdi. Lekin u yana: — Egamiz buni ham saylamadi, — dedi.</div>
  <div id="10"><sup><a href="https://www.kitobook.com/compare/book/09/16/10/" title="сравнение переводов, параллельные ссылки">10</a></sup> Shu tariqa Essay yettita o‘g‘lini Shomuilning oldidan o‘tkazdi. Ammo Shomuil: — Egamiz bulardan birortasini tanlab olmadi, — dedi.</div>
  <div id="11"><sup><a href="https://www.kitobook.com/compare/book/09/16/11/" title="сравнение переводов, параллельные ссылки">11</a></sup> Nihoyat Shomuil Essaydan: — O‘g‘illaringning hammasi shularmi? — deb so‘radi. — Yana eng kenjasi bor, qo‘y boqyapti, — dedi Essay. — Birortasini jo‘nat, uni chaqirib kelsin, — dedi Shomuil. — O‘sha o‘g‘ling bu yerga kelmaguncha, taom yemoqqa o‘tirmaymiz.</div>
  <div id="12"><sup><a href="https://www.kitobook.com/compare/book/09/16/12/" title="сравнение переводов, параллельные ссылки">12</a></sup> Essay bittasini yuborib, o‘g‘lini oldirib keldi. U chiroyli, kelishgan yigit bo‘lib, ko‘zlari yonib turardi. — Qani, uning boshiga moy surtib tanla! Men tanlagan odam shu! — dedi Egamiz Shomuilga.</div>
  <div id="13"><sup><a href="https://www.kitobook.com/compare/book/09/16/13/" title="сравнение переводов, параллельные ссылки">13</a></sup> Shomuil moy solingan shoxni oldi–da, akalarining ko‘z o‘ngida yigitning boshiga moy surtdi. O‘sha paytda Egamizning Ruhi Dovudni qamrab oldi va o‘sha kundan boshlab uni boshqaradigan bo‘ldi. Shomuil esa Ramaga qaytib ketdi.</div>
  <div id="14"><sup><a href="https://www.kitobook.com/compare/book/09/16/14/" title="сравнение переводов, параллельные ссылки">14</a></sup> Egamizning Ruhi Shoulni tark etdi. Egamiz yuborgan yovuz ruh uni qiynar edi.</div>
  <div id="15"><sup><a href="https://www.kitobook.com/compare/book/09/16/15/" title="сравнение переводов, параллельные ссылки">15</a></sup> — Bilamiz, Xudo yuborgan yovuz ruh sizni qiynaydi, — deyishdi xizmatkorlar Shoulga.</div>
  <div id="16"><sup><a href="https://www.kitobook.com/compare/book/09/16/16/" title="сравнение переводов, параллельные ссылки">16</a></sup> — Janobi oliylari biz, qullariga amr bersalar, lirani yaxshi chaladigan odamni topib kelar edik. Xudo yuborgan yovuz ruh sizni tutib qolganda, u lira chaladi, siz esa yengil tortasiz.</div>
  <div id="17"><sup><a href="https://www.kitobook.com/compare/book/09/16/17/" title="сравнение переводов, параллельные ссылки">17</a></sup> Shoul xizmatkorlariga: — Mayli, lirani yaxshi chaladigan birortasini topib, mening huzurimga olib kelinglar, — deb buyurdi.</div>
  <div id="18"><sup><a href="https://www.kitobook.com/compare/book/09/16/18/" title="сравнение переводов, параллельные ссылки">18</a></sup> — Baytlahmlik Essayning o‘g‘illaridan birini ko‘rgan edim, — dedi yigitlardan bittasi. — Lirani yaxshi chalar ekan. Buning ustiga, jasur jangchi, gaplari ma’nili, o‘zi ham kelishgan yigit. Egamiz u bilan.</div>
  <div id="19"><sup><a href="https://www.kitobook.com/compare/book/09/16/19/" title="сравнение переводов, параллельные ссылки">19</a></sup> Shoul Essayga: “Qo‘y boqib yurgan o‘g‘ling Dovudni mening huzurimga yubor”, deb xabarchi jo‘natdi.</div>
  <div id="20"><sup><a href="https://www.kitobook.com/compare/book/09/16/20/" title="сравнение переводов, параллельные ссылки">20</a></sup> Essay non, bir mesh sharob va bitta uloqchani bitta eshakka yuklab berib, o‘g‘li Dovudni Shoulning huzuriga yubordi.</div>
  <div id="21"><sup><a href="https://www.kitobook.com/compare/book/09/16/21/" title="сравнение переводов, параллельные ссылки">21</a></sup> Dovud Shoulning huzuriga kelib, uning xizmatiga kirdi. Dovudga Shoulning qattiq mehri tushib qoldi, uni o‘ziga qurolbardor qilib oldi.</div>
  <div id="22"><sup><a href="https://www.kitobook.com/compare/book/09/16/22/" title="сравнение переводов, параллельные ссылки">22</a></sup> Shoul Essayga: “Ijozat bersang, Dovud mening xizmatimda qolsin, undan juda mamnunman”, degan xabarni jo‘natdi.</div>
  <div id="23"><sup><a href="https://www.kitobook.com/compare/book/09/16/23/" title="сравнение переводов, параллельные ссылки">23</a></sup> O‘sha kundan boshlab Xudo yuborgan yovuz ruh Shoulni qiynaganda, Dovud lirani olib chalar, Shoul o‘ziga kelib rohatlanar, yovuz ruh Shouldan chekinardi.</div>
</div>