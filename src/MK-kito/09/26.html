<div itemprop="articleBody" class="text">
  <div id="1"><sup><a href="https://www.kitobook.com/compare/book/09/26/1/" title="сравнение переводов, параллельные ссылки">1</a></sup> Zifliklar Givoga Shoulning huzuriga kelib: “Dovud Yishmon chetidagi Xaxilo tepaligida yashirinib yuribdi”, deb xabar yetkazishdi.</div>
  <div id="2"><sup><a href="https://www.kitobook.com/compare/book/09/26/2/" title="сравнение переводов, параллельные ссылки">2</a></sup> Shoul uch mingta saralangan Isroilsipohi bilan Dovudni qidirib Zif dasht–biyoboniga bordi.</div>
  <div id="3"><sup><a href="https://www.kitobook.com/compare/book/09/26/3/" title="сравнение переводов, параллельные ссылки">3</a></sup> U Xaxilo tepaligidagi yo‘l bo‘yida qarorgoh qurdi, bu tepalik Yishmon sahrosining chetida edi. Dovud hali ham sahroda yashirinib yurardi. O‘z orqasidan Shoulning tushganini bilib, Dovud</div>
  <div id="4"><sup><a href="https://www.kitobook.com/compare/book/09/26/4/" title="сравнение переводов, параллельные ссылки">4</a></sup> ayg‘oqchilar jo‘natdi. Shu tariqa Shoulning shu yerga kelganini aniq bilib oldi.</div>
  <div id="5"><sup><a href="https://www.kitobook.com/compare/book/09/26/5/" title="сравнение переводов, параллельные ссылки">5</a></sup> Dovud Shoulning qarorgohi tomon yaqin borib, Shoul bilan lashkarboshi Abnurning uxlayotgan joyini ko‘rdi. Shoul qarorgohning o‘rtasida, sipohlar esa uning atrofida yotgan edilar.</div>
  <div id="6"><sup><a href="https://www.kitobook.com/compare/book/09/26/6/" title="сравнение переводов, параллельные ссылки">6</a></sup> Shu payt Dovud Oximalek bilan Abushaydan: — Kim men bilan qarorgohga — Shoulning yoniga kiradi? — deb so‘radi. Oximalek — Xet xalqidan edi. Abushay — Zeruyaning o‘g‘li bo‘lib, Yo‘abning akasi edi. — Men siz bilan boraman, — dedi Abushay.</div>
  <div id="7"><sup><a href="https://www.kitobook.com/compare/book/09/26/7/" title="сравнение переводов, параллельные ссылки">7</a></sup> Dovud bilan Abushay o‘sha kun kechasi qarorgohga kirishdi. Shoul nayzasini bosh tomoniga yerga sanchib qo‘yib, qarorgohning o‘rtasida uxlab yotardi. Abnur bilan sipohlar uning atrofida uxlashardi.</div>
  <div id="8"><sup><a href="https://www.kitobook.com/compare/book/09/26/8/" title="сравнение переводов, параллельные ссылки">8</a></sup> — Bugun Xudo g‘animingizni sizning qo‘lingizga berdi, — dedi Abushay Dovudga. — Endi ijozat bering, uni nayza bilan bir urib yerga mixlab qo‘yayin. Ikkinchi marta urishimga hojat qolmaydi.</div>
  <div id="9"><sup><a href="https://www.kitobook.com/compare/book/09/26/9/" title="сравнение переводов, параллельные ссылки">9</a></sup> — Yo‘q, uni o‘ldirmaysan, — dedi Dovud, — Egamizmoy surtib tanlagan shohga qo‘l ko‘targanni sira oqlab bo‘lmaydi.</div>
  <div id="10"><sup><a href="https://www.kitobook.com/compare/book/09/26/10/" title="сравнение переводов, параллельные ссылки">10</a></sup> Xudo shohid! Shoulni yo Xudo uradi, yo uning kuni bitib olamdan o‘tadi, yoki jangda halok bo‘ladi.</div>
  <div id="11"><sup><a href="https://www.kitobook.com/compare/book/09/26/11/" title="сравнение переводов, параллельные ссылки">11</a></sup> Ammo Egamizmoy surtib tanlagan shohga qo‘l ko‘tarishdan meni Xudoning O‘zi saqlasin. Mayli, Shoulning bosh tomonidagi nayza bilan suvdonini olib ketamiz.</div>
  <div id="12"><sup><a href="https://www.kitobook.com/compare/book/09/26/12/" title="сравнение переводов, параллельные ссылки">12</a></sup> Dovud Shoulning bosh tomonidagi nayzasi va suvdonini oldi. Keyin u yerdan qaytishdi. Ularni hech kim ko‘rmadi, biror kimsa bo‘lib o‘tgan voqeani bilmay qoldi, hech kim uyg‘onmadi ham. Hamma uxlab yotardi, zotan, Egamiz ularni qattiq uxlatib qo‘ygan edi.</div>
  <div id="13"><sup><a href="https://www.kitobook.com/compare/book/09/26/13/" title="сравнение переводов, параллельные ссылки">13</a></sup> Dovud narigi tomonga o‘tib, uzoqroqdagi tepalikning ustiga chiqdi, Shoulning sipohlari bilan uning orasida anchagina masofa bor edi.</div>
  <div id="14"><sup><a href="https://www.kitobook.com/compare/book/09/26/14/" title="сравнение переводов, параллельные ссылки">14</a></sup> O‘sha yerdan Abnurni va odamlarini chaqirib: — Ey, Abnur, menga javob ber–chi! — dedi. — Sen kimsan, nega baqirib shohimizni bezovta qilyapsan? — so‘radi Abnur.</div>
  <div id="15"><sup><a href="https://www.kitobook.com/compare/book/09/26/15/" title="сравнение переводов, параллельные ссылки">15</a></sup> — Sen katta odamsan, Abnur, to‘g‘rimi gapim? — dedi Dovud. — Butun Isroilda senga teng keladigani yo‘q. Shoh hazratlarini bittasi o‘ldirmoqchi bo‘lib, qarorgohga kiradi–yu nega muhofaza etmading?</div>
  <div id="16"><sup><a href="https://www.kitobook.com/compare/book/09/26/16/" title="сравнение переводов, параллельные ссылки">16</a></sup> Bu qilgan ishing yomon. Xudo haqi, o‘zing ham, odamlaring ham o‘limga loyiqsizlar, chunki janobi oliylarini — Egamiz moy surtib tanlagan shohni muhofaza etmadingizlar. Qarab ko‘r–chi, shohning bosh tomonidagi nayzasi bilan suvdoni qayerda ekan?</div>
  <div id="17"><sup><a href="https://www.kitobook.com/compare/book/09/26/17/" title="сравнение переводов, параллельные ссылки">17</a></sup> Shoul Dovudning ovozini tanidi: — Bu sening ovozingmi, Dovud o‘g‘lim? — deb so‘radi. — Ha, shoh hazratlari, menman, — javob berdi Dovud.</div>
  <div id="18"><sup><a href="https://www.kitobook.com/compare/book/09/26/18/" title="сравнение переводов, параллельные ссылки">18</a></sup> — Janobi oliylari! Men, qulingizni nega ta’qib qilaverasiz? Men nima qildim? Gunohim nima?</div>
  <div id="19"><sup><a href="https://www.kitobook.com/compare/book/09/26/19/" title="сравнение переводов, параллельные ссылки">19</a></sup> Shoh hazratlari! Marhamat qilib men, qulingizning so‘zlariga quloq soling. Agar sizni menga qarshi qo‘zg‘atgan Egamiz bo‘lsa, nazr atang, U tinchlansin. Agar bu ishni insonlar qilgan bo‘lsa, Egamiz oldida la’nati bo‘lsinlar. Chunki ular Egamizning yeridan meni haydab: “Bor, begona xudolarga xizmat qil”, deyayotganday bo‘lyapti.</div>
  <div id="20"><sup><a href="https://www.kitobook.com/compare/book/09/26/20/" title="сравнение переводов, параллельные ссылки">20</a></sup> Ishqilib, qonim Egamizning huzuridan uzoq yerlarga to‘kilmasin. Shohim, siz tog‘da kaklik ovlaydigan ovchidaysiz–u, itlaru odamlaringiz bilan bitta burgani ovlashga chiqibsiz–da!</div>
  <div id="21"><sup><a href="https://www.kitobook.com/compare/book/09/26/21/" title="сравнение переводов, параллельные ссылки">21</a></sup> — Gunoh qildim, Dovud o‘g‘lim, beri kel, — dedi Shoul. — Bugun mening hayotim sen uchun qimmatli ekanini bildim. Endi senga sira yomonlik qilmayman. Haqiqatan ham, nodonlik qildim, qattiq yanglishdim.</div>
  <div id="22"><sup><a href="https://www.kitobook.com/compare/book/09/26/22/" title="сравнение переводов, параллельные ссылки">22</a></sup> — Mana shohimizning nayzasi, yigitlaringizdan biri kelib olsin, — dedi Dovud,</div>
  <div id="23"><sup><a href="https://www.kitobook.com/compare/book/09/26/23/" title="сравнение переводов, параллельные ссылки">23</a></sup> — Egamiz har bir odamning to‘g‘riligiga va sadoqatiga yarasha mukofot beradi. Bugun Egamiz sizni qo‘limga bergan bo‘lsa–da, men Egamizning moy surtib tanlaganiga qo‘l ko‘tarishni istamadim.</div>
  <div id="24"><sup><a href="https://www.kitobook.com/compare/book/09/26/24/" title="сравнение переводов, параллельные ссылки">24</a></sup> Bugun sizning hayotingizni saqlaganimday, Egamiz mening hayotimni ham shunday saqlasin. U meni har qanday balolardan asrasin.</div>
  <div id="25"><sup><a href="https://www.kitobook.com/compare/book/09/26/25/" title="сравнение переводов, параллельные ссылки">25</a></sup> — Dovud o‘g‘lim, Egamiz seni yorlaqasin, sen albatta buyuk ishlar qilasan, ulug‘ zafarlarga erishasan, — dedi Shoul. Shundan keyin Dovud o‘z yo‘liga ketdi, Shoul esa uyiga qaytdi.</div>
</div>