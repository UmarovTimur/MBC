<div itemprop="articleBody" class="text">
  <div id="1"><sup><a href="https://www.kitobook.com/compare/book/09/12/1/" title="сравнение переводов, параллельные ссылки">1</a></sup> Shundan keyin Shomuil butun Isroil xalqiga dedi: — Menga nima gapirgan bo‘lsangiz, hammasiga quloq soldim. Sizlarning ustingizdan bir shoh tayinladim.</div>
  <div id="2"><sup><a href="https://www.kitobook.com/compare/book/09/12/2/" title="сравнение переводов, параллельные ссылки">2</a></sup> Endi u sizlarga rahnamolik qiladi. Men esa keksaydim, sochim oqardi. Mana, o‘g‘illarim ham sizlar bilan birga. Yoshligimdan buyon shu kungacha sizlarga yo‘lboshchilik qildim.</div>
  <div id="3"><sup><a href="https://www.kitobook.com/compare/book/09/12/3/" title="сравнение переводов, параллельные ссылки">3</a></sup> Qani, aytinglar–chi, qaysi biringizning ho‘kizingizni oldim? Kimning eshagini tortib oldim? Kimni tovladim? Kimga zulm qildim? Kimdan pora olib, uning ayblarini ko‘rib– ko‘rmaslikka oldim? Egamizning va U moy surtib tanlagan shohning oldida men haqimda guvohlik bering, sizlardan biror narsa olgan bo‘lsam, qaytarib beray.</div>
  <div id="4"><sup><a href="https://www.kitobook.com/compare/book/09/12/4/" title="сравнение переводов, параллельные ссылки">4</a></sup> — Bizni tovlamadingiz, bizga zulm qilmadingiz, biror kimsaning qo‘lidan biron narsa olmadingiz, — dedi xalq.</div>
  <div id="5"><sup><a href="https://www.kitobook.com/compare/book/09/12/5/" title="сравнение переводов, параллельные ссылки">5</a></sup> — Mendan biror nuqson topmaganingizga bugun Egamiz hamda U moy surtib tanlagan shoh guvohdir, — dedi Shomuil. — Ha, guvoh bo‘lib turibdi, — dedi xalq.</div>
  <div id="6"><sup><a href="https://www.kitobook.com/compare/book/09/12/6/" title="сравнение переводов, параллельные ссылки">6</a></sup> Shomuil gapini davom ettirdi: — Muso bilan Horunni tayin qilgan, ota– bobolaringizni Misr yurtidan olib chiqqan — Egamizdir.</div>
  <div id="7"><sup><a href="https://www.kitobook.com/compare/book/09/12/7/" title="сравнение переводов, параллельные ссылки">7</a></sup> Endi shu yerda turinglar, Egamizning sizlarga va ota–bobolaringizga najot berish uchun qilgan hamma ajoyibotlarining isbotini Uning huzurida sizlarga ko‘rsataman.</div>
  <div id="8"><sup><a href="https://www.kitobook.com/compare/book/09/12/8/" title="сравнение переводов, параллельные ссылки">8</a></sup> Yoqub Misrga kelgandan keyin, ota–bobolaringiz Egamizga yolvordi, U esa Muso bilan Horunni yubordi. Ular ota–bobolaringizni Misrdan olib chiqib, bu yerda joylashtirdi.</div>
  <div id="9"><sup><a href="https://www.kitobook.com/compare/book/09/12/9/" title="сравнение переводов, параллельные ссылки">9</a></sup> Ammo ota–bobolaringiz o‘zlarining Egasi Xudoni unutishdi. Shuning uchun Egamiz ularni Xazor shohining lashkarboshisi Sisaroning, Filistlarning va Mo‘ab shohining qo‘liga topshirdi. Ular ota–bobolaringiz bilan urishishdi.</div>
  <div id="10"><sup><a href="https://www.kitobook.com/compare/book/09/12/10/" title="сравнение переводов, параллельные ссылки">10</a></sup> Ota– bobolaringiz Egamizga: “Gunoh ishlar qildik, Sendan yuz o‘girib, Baal bilan Ashtaretga xizmat qildik, endi bizni g‘animlarimizning qo‘lidan ozod et, senga xizmat qilamiz”, deb yolvorishdi.</div>
  <div id="11"><sup><a href="https://www.kitobook.com/compare/book/09/12/11/" title="сравнение переводов, параллельные ссылки">11</a></sup> Egamiz esa Gido‘n, Baraq, Yiftox, Shimsho‘n singari hakamlarni yubordi. Bexavotir yashanglar, deb sizlarni bo‘ysundirgan g‘animlaringiz qo‘lidan ozod etdi.</div>
  <div id="12"><sup><a href="https://www.kitobook.com/compare/book/09/12/12/" title="сравнение переводов, параллельные ссылки">12</a></sup> So‘ngra Ommon shohi Naxosh sizlarga hujum qilmoqchi bo‘lganini ko‘rib, qo‘rqib ketdingiz. O‘z Egangiz Xudo sizlarning shohingiz bo‘lsa ham, menga: “Yo‘q, bizni oddiy shoh boshqarsin”, deb turib oldingiz.</div>
  <div id="13"><sup><a href="https://www.kitobook.com/compare/book/09/12/13/" title="сравнение переводов, параллельные ссылки">13</a></sup> Mana, tanlab, tilab olgan shohingiz! Ha, Egamiz ustingizdan hukmronlik qiladigan bir shohni berdi.</div>
  <div id="14"><sup><a href="https://www.kitobook.com/compare/book/09/12/14/" title="сравнение переводов, параллельные ссылки">14</a></sup> Egamizdan qo‘rqib, Unga xizmat qilinglar, Uning so‘zlariga quloq solib, amrlaridan bo‘yin tovlamanglar. O‘zlaringiz, hukmronlik qiladigan shohingiz o‘z Egangiz Xudoga ergashinglar. Agar shunday qilsangizlar, hammasi yaxshi bo‘ladi.</div>
  <div id="15"><sup><a href="https://www.kitobook.com/compare/book/09/12/15/" title="сравнение переводов, параллельные ссылки">15</a></sup> Egamizning so‘zlariga itoat etmasdan, Uning amrlariga qarshi chiqsangiz, Egamiz ota–bobolaringizni jazolaganiday, sizlarni ham jazolaydi.</div>
  <div id="16"><sup><a href="https://www.kitobook.com/compare/book/09/12/16/" title="сравнение переводов, параллельные ссылки">16</a></sup> Endi turgan yeringizda turavering, ko‘z o‘ngingizda Egamizning ajoyibotini ko‘ringlar.</div>
  <div id="17"><sup><a href="https://www.kitobook.com/compare/book/09/12/17/" title="сравнение переводов, параллельные ссылки">17</a></sup> Hozir bug‘doy o‘rimi payti, qurg‘oqchilik boshlandi. Men Egamizga iltijo qilaman, U momaqaldiroq guldiratib, yomg‘ir yog‘diradi. Shunday qilib, sizlar bir shoh so‘rash bilan Egamiz oldida qanchalik qabihlik qilganingizni yaxshilab tushunib olasiz.</div>
  <div id="18"><sup><a href="https://www.kitobook.com/compare/book/09/12/18/" title="сравнение переводов, параллельные ссылки">18</a></sup> Shomuil Egamizga iltijo qilgan edi, Egamiz o‘sha kuni momaqaldiroq gumburlatib, yomg‘ir yog‘dirdi. Jamiki xalq Egamizdan ham, Shomuildan ham juda qo‘rqib ketdi.</div>
  <div id="19"><sup><a href="https://www.kitobook.com/compare/book/09/12/19/" title="сравнение переводов, параллельные ссылки">19</a></sup> Ular Shomuilga: — Nobud bo‘lmaylik. Biz, qullaringiz, uchun o‘z Egangiz Xudoga iltijo qiling, — deyishdi. — Endi bildik, biz bir shoh so‘rab, butun gunohlarimiz ustiga yana gunoh qilibmiz.</div>
  <div id="20"><sup><a href="https://www.kitobook.com/compare/book/09/12/20/" title="сравнение переводов, параллельные ссылки">20</a></sup> Shomuil xalqqa dedi: — Qo‘rqmanglar, sizlar bu qilmishlaringiz bilan qabihlik qildilaringiz, lekin endi Egamizdan yuz o‘girmasdan Unga ergashinglar. Unga butun qalbingiz bilan xizmat qilinglar.</div>
  <div id="21"><sup><a href="https://www.kitobook.com/compare/book/09/12/21/" title="сравнение переводов, параллельные ссылки">21</a></sup> Biror kimsaga najot berolmaydigan yaroqsiz butlarning orqasidan ergashmanglar, ular befoyda narsalar–ku, axir.</div>
  <div id="22"><sup><a href="https://www.kitobook.com/compare/book/09/12/22/" title="сравнение переводов, параллельные ссылки">22</a></sup> Egamiz sizlarni O‘zining xalqi qildi. U O‘zi tanlagan xalqdan yuz o‘girmaydi. Aks holda O‘zining ulug‘ ismini badnom qilgan bo‘ladi.</div>
  <div id="23"><sup><a href="https://www.kitobook.com/compare/book/09/12/23/" title="сравнение переводов, параллельные ссылки">23</a></sup> Endi menga kelsak, albatta Egamizga sizlar uchun ibodat qilaman. Aks holda Unga qarshi gunoh qilgan bo‘laman. Bundan Xudo saqlasin! Sizlarga faqat to‘g‘ri va yaxshi yo‘lni ko‘rsataman.</div>
  <div id="24"><sup><a href="https://www.kitobook.com/compare/book/09/12/24/" title="сравнение переводов, параллельные ссылки">24</a></sup> Faqat Egamizdan qo‘rqinglar, Unga butun qalbingiz bilan ishonib xizmatda bo‘linglar. Qarang, U sizlar uchun qanday ajoyib ishlar qilgan!</div>
  <div id="25"><sup><a href="https://www.kitobook.com/compare/book/09/12/25/" title="сравнение переводов, параллельные ссылки">25</a></sup> Agarda qabihlik qilaversangizlar, Egamiz sizlarni ham, shohingizni ham yo‘q qiladi.</div>
</div>