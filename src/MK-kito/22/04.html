<div itemprop="articleBody" class="text">
  <div id="1"><sup><a href="https://www.kitobook.com/compare/book/22/04/1/" title="сравнение переводов, параллельные ссылки">1</a></sup> Qanday go‘zalsan, ey sevgilim, Qanchalik go‘zalsan! Chachvoning ortidagi ko‘zlaring Kabutarlarday muloyimdir. Gilad qirlaridan yoyilib tushayotgan Qop–qora qo‘ylardaydir sening sochlaring.</div>
  <div id="2"><sup><a href="https://www.kitobook.com/compare/book/22/04/2/" title="сравнение переводов, параллельные ссылки">2</a></sup> Yuvib–taralgan, juni qirqiladigan, Oppoq echkilardaydir sening tishlaring. Har birining egizi bor, O‘rni hech bo‘sh qolmagan.</div>
  <div id="3"><sup><a href="https://www.kitobook.com/compare/book/22/04/3/" title="сравнение переводов, параллельные ссылки">3</a></sup> Lablaring qirmizi g‘unchalardaydir, Og‘zing ham juda go‘zal. Chachvoning ortidagi yonoqlaring esa Anorlarday qip–qizil.</div>
  <div id="4"><sup><a href="https://www.kitobook.com/compare/book/22/04/4/" title="сравнение переводов, параллельные ссылки">4</a></sup> Bo‘yning tik qurilgan Dovud minorasiday, Marjonlaring tizim–tizim, Jangchilarning minglarcha qalqonlaridaydir.</div>
  <div id="5"><sup><a href="https://www.kitobook.com/compare/book/22/04/5/" title="сравнение переводов, параллельные ссылки">5</a></sup> Ko‘kraklaring egizak kiyiklardaydir. Ha, nilufarlar orasida o‘tlaydigan Ikki kiyikdaydir ular.</div>
  <div id="6"><sup><a href="https://www.kitobook.com/compare/book/22/04/6/" title="сравнение переводов, параллельные ссылки">6</a></sup> Qorong‘ulik chekinmasdan oldin, Tong otmay turib, O‘sha xushbo‘y mirra tog‘iga, Ladan qiriga chiqaman.</div>
  <div id="7"><sup><a href="https://www.kitobook.com/compare/book/22/04/7/" title="сравнение переводов, параллельные ссылки">7</a></sup> Har jihatdan go‘zaldirsan, sevgilim, Senda hech qanday nuqson yo‘q.</div>
  <div id="8"><sup><a href="https://www.kitobook.com/compare/book/22/04/8/" title="сравнение переводов, параллельные ссылки">8</a></sup> Kela qol, kelinchagim, Lubnondan menga kel. Emona va Sanir tog‘laridan, Xermon tog‘lariyu sherlar makonidan, Qoplonlarning maskanidan tush.</div>
  <div id="9"><sup><a href="https://www.kitobook.com/compare/book/22/04/9/" title="сравнение переводов, параллельные ссылки">9</a></sup> Ey jonim, kelinchagim, Qalbimni asir qilding. Ko‘zlaringning nigohi bilan, Bo‘yningdagi marjoning bilan Qalbimni asir qilding.</div>
  <div id="10"><sup><a href="https://www.kitobook.com/compare/book/22/04/10/" title="сравнение переводов, параллельные ссылки">10</a></sup> Sevging qanday shirindir, Ey jonim, kelinchagim. Sening sevging sharobdan ham yaxshiroqdir. Atir moylaring esa Har qanday ziravordan ham xushbo‘yroqdir.</div>
  <div id="11"><sup><a href="https://www.kitobook.com/compare/book/22/04/11/" title="сравнение переводов, параллельные ссылки">11</a></sup> Kelinchagim, lablaringdan bol tomar. Asal va sut tiling ostida, Kiyimlaring hidi Lubnon hidiga o‘xshar.</div>
  <div id="12"><sup><a href="https://www.kitobook.com/compare/book/22/04/12/" title="сравнение переводов, параллельные ссылки">12</a></sup> Jonim mening, kelinchagim. Qulflangan bog‘, devor bilan o‘ralgan buloqdaysan, Yopib qo‘yilgan chashmadaysan sen.</div>
  <div id="13"><sup><a href="https://www.kitobook.com/compare/book/22/04/13/" title="сравнение переводов, параллельные ссылки">13</a></sup> A’lo mevalar beradigan Anor bog‘iga o‘xshaysan. Bu bog‘da xina va sunbullar o‘sadi.</div>
  <div id="14"><sup><a href="https://www.kitobook.com/compare/book/22/04/14/" title="сравнение переводов, параллельные ссылки">14</a></sup> Ha, bu bog‘da sunbulu safron, Xushbo‘y igir va dolchin, Har xil xushbo‘y daraxtlar, Mirra va saburlar, Eng a’lo ziravorlar o‘sadi.</div>
  <div id="15"><sup><a href="https://www.kitobook.com/compare/book/22/04/15/" title="сравнение переводов, параллельные ссылки">15</a></sup> Sevgilim, sen bog‘dagi chashmaga, Hayotbaxsh suv bulog‘iga o‘xshaysan. Lubnon tog‘larining oqar suvlaridaysan.</div>
  <div id="16"><sup><a href="https://www.kitobook.com/compare/book/22/04/16/" title="сравнение переводов, параллельные ссылки">16</a></sup> Ey shimol shabadasi, qo‘zg‘al, Janub shamoli, kelgin! Bog‘imda esgin, Toki xushbo‘y hidlari Hamma joyga taralsin. Sevgilim o‘z bog‘iga kelib, A’lo mevalaridan yesin.</div>
</div>