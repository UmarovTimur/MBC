<div itemprop="articleBody" class="text">
  <div id="1"><sup><a href="https://www.kitobook.com/compare/book/55/05/1/" title="сравнение переводов, параллельные ссылки">1</a></sup> Bizga erkinlik berish uchun Masih bizni ozod qildi. Endi shu erkinlikni mahkam tutinglar, qaytadan qullik bo‘yinturug‘ini taqmanglar.</div>
  <div id="2"><sup><a href="https://www.kitobook.com/compare/book/55/05/2/" title="сравнение переводов, параллельные ссылки">2</a></sup> Mana, men, Pavlus, sizlarga aytyapman: agar sizlar sunnat qilinsangiz, Masih sizlarga hech qanday foyda keltirmaydi.</div>
  <div id="3"><sup><a href="https://www.kitobook.com/compare/book/55/05/3/" title="сравнение переводов, параллельные ссылки">3</a></sup> Sunnat qilinadigan har bir odamga yana ta’kidlab aytaman: u butun qonunni bajarishga majburdir.</div>
  <div id="4"><sup><a href="https://www.kitobook.com/compare/book/55/05/4/" title="сравнение переводов, параллельные ссылки">4</a></sup> Sizlar, qonunni bajarish bilan o‘zimizni oqlaymiz, deb Masihdan ajraldingizlar va o‘zingizni Xudoning inoyatidan mahrum qildingizlar.</div>
  <div id="5"><sup><a href="https://www.kitobook.com/compare/book/55/05/5/" title="сравнение переводов, параллельные ссылки">5</a></sup> Bizlar esa Ruhga tayanib, Xudo bizni imonimiz tufayli solih, deb e’lon qilishini intizorlik bilan kutyapmiz.</div>
  <div id="6"><sup><a href="https://www.kitobook.com/compare/book/55/05/6/" title="сравнение переводов, параллельные ссылки">6</a></sup> Iso Masihga tegishli bo‘lganlar orasida sunnat qilingan, qilinmaganlikning hech ahamiyati yo‘q. Faqatgina mehr–muhabbat orqali ifodalangan imonimiz muhimdir.</div>
  <div id="7"><sup><a href="https://www.kitobook.com/compare/book/55/05/7/" title="сравнение переводов, параллельные ссылки">7</a></sup> Sizlar imon yo‘lida olg‘a qadam bosayotgan edingiz. Xo‘sh, haqiqatga quloq solishingizga kim xalaqit berdi?</div>
  <div id="8"><sup><a href="https://www.kitobook.com/compare/book/55/05/8/" title="сравнение переводов, параллельные ссылки">8</a></sup> Albatta Xudo emas! Uning O‘zi sizlarni da’vat qilgan–ku!</div>
  <div id="9"><sup><a href="https://www.kitobook.com/compare/book/55/05/9/" title="сравнение переводов, параллельные ссылки">9</a></sup> Esingizda bo‘lsin, ozgina xamirturush butun xamirni achitadi!</div>
  <div id="10"><sup><a href="https://www.kitobook.com/compare/book/55/05/10/" title="сравнение переводов, параллельные ссылки">10</a></sup> Ishonamanki, sizlar bu xususda boshqacha fikr qilmaysizlar. Bu ishonchni Rabbimiz Isoning o‘zi menga berdi. Ammo sizlarning fikringizni chalg‘itayotgan, kim bo‘lishidan qat’iy nazar, jazosini oladi.</div>
  <div id="11"><sup><a href="https://www.kitobook.com/compare/book/55/05/11/" title="сравнение переводов, параллельные ссылки">11</a></sup> Birodarlar, bordi–yu, men hamon sunnatni targ‘ib etayotgan bo‘lganimda edi, quvg‘inlarga duchor bo‘lmagan bo‘lardim. Bunday holda Iso Masihning xochdagi qurbonligi haqidagi targ‘ibotim hech kimning jahlini chiqarmasdi.</div>
  <div id="12"><sup><a href="https://www.kitobook.com/compare/book/55/05/12/" title="сравнение переводов, параллельные ссылки">12</a></sup> Qaniydi, sizlarni chalg‘itayotganlarning o‘zlari birato‘la bichilsa!</div>
  <div id="13"><sup><a href="https://www.kitobook.com/compare/book/55/05/13/" title="сравнение переводов, параллельные ссылки">13</a></sup> Ey birodarlar, sizlar ozod hayot kechirishga da’vat qilingansizlar. Lekin bu o‘zingizning xudbin istaklaringizga erk berish degani emas, aksincha bir–biringizga muhabbat bilan xizmat qilinglar, deganidir.</div>
  <div id="14"><sup><a href="https://www.kitobook.com/compare/book/55/05/14/" title="сравнение переводов, параллельные ссылки">14</a></sup> Axir, qonun: “O‘zgani o‘zingizni sevganday seving”, degan gapda mujassam.</div>
  <div id="15"><sup><a href="https://www.kitobook.com/compare/book/55/05/15/" title="сравнение переводов, параллельные ссылки">15</a></sup> Ehtiyot bo‘linglar! Hadeb tishlashib, g‘ajishavermanglar, bo‘lmasa oxiri bir–biringizni yeb bitirasiz!</div>
  <div id="16"><sup><a href="https://www.kitobook.com/compare/book/55/05/16/" title="сравнение переводов, параллельные ссылки">16</a></sup> Yana shuni aytayin: Ruh yetakchiligida hayot kechiring, shunda xudbin istaklaringizni qondirmaysiz.</div>
  <div id="17"><sup><a href="https://www.kitobook.com/compare/book/55/05/17/" title="сравнение переводов, параллельные ссылки">17</a></sup> Axir, o‘shanday insoniy istaklar Ruhga qarshi, Ruhning istaklari esa insoniy xudbin istaklarga qarshidir. Bularning ikkalasi bir–biriga qarshi, shuning uchun sizlar xohlaganingizni qila olmaysizlar.</div>
  <div id="18"><sup><a href="https://www.kitobook.com/compare/book/55/05/18/" title="сравнение переводов, параллельные ссылки">18</a></sup> Ammo Ruh sizni boshqarsa, siz qonunning amri ostida emassiz.</div>
  <div id="19"><sup><a href="https://www.kitobook.com/compare/book/55/05/19/" title="сравнение переводов, параллельные ссылки">19</a></sup> Xudbin istaklarga erk berish quyidagilarni keltirib chiqarishi hammaga ayon: fahsh–zino, harom–harishlik, axloqiy buzuqlik,</div>
  <div id="20"><sup><a href="https://www.kitobook.com/compare/book/55/05/20/" title="сравнение переводов, параллельные ссылки">20</a></sup> butparastlik, folbinligu issiq–sovuq qilishlar, dushmanlik, janjalkashlik, rashk, jahldorlik, g‘alamislik, nizolaru har xil guruhlarga bo‘linish,</div>
  <div id="21"><sup><a href="https://www.kitobook.com/compare/book/55/05/21/" title="сравнение переводов, параллельные ссылки">21</a></sup> baxillik, ichkilikbozlik, aysh–ishratga berilish va shularga o‘xshash ishlar. Sizlarni oldin ogohlantirgandim, yana ogohlantiryapman: bunday ishlarni qiluvchilar Xudo Shohligidan bahramand bo‘lmaydi.</div>
  <div id="22"><sup><a href="https://www.kitobook.com/compare/book/55/05/22/" title="сравнение переводов, параллельные ссылки">22</a></sup> Ruhning samarasi esa quyidagilardir: muhabbat, sevinch, xotirjamlik, sabr–toqat, mehribonlik, ezgulik, ishonch,</div>
  <div id="23"><sup><a href="https://www.kitobook.com/compare/book/55/05/23/" title="сравнение переводов, параллельные ссылки">23</a></sup> muloyimlik va o‘zini tuta bilish. Bu xislatlarga qarshi biror qonun yo‘q.</div>
  <div id="24"><sup><a href="https://www.kitobook.com/compare/book/55/05/24/" title="сравнение переводов, параллельные ссылки">24</a></sup> Iso Masihga tegishli bo‘lganlar o‘zlarining xudbin istaklarini va ehtiroslarini xochga mixlab qo‘yganlar.</div>
  <div id="25"><sup><a href="https://www.kitobook.com/compare/book/55/05/25/" title="сравнение переводов, параллельные ссылки">25</a></sup> Ruh hayotimiz manbayi ekan, endi Ruhning yetakchiligi ostida hayot kechirishimiz lozim.</div>
  <div id="26"><sup><a href="https://www.kitobook.com/compare/book/55/05/26/" title="сравнение переводов, параллельные ссылки">26</a></sup> Shuhratparast bo‘lmaylik, bir–birimizni gijgijlamaylik, baxillik qilmaylik.</div>
</div>