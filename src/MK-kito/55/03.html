<div itemprop="articleBody" class="text">
  <div id="1"><sup><a href="https://www.kitobook.com/compare/book/55/03/1/" title="сравнение переводов, параллельные ссылки">1</a></sup> Ey befahm Galatiyaliklar! Kim sizlarni sehrlab qo‘ydi? Axir, Iso Masihningxochga mixlangani ko‘z o‘ngingizda aniq tasvir etilmaganmidi?!</div>
  <div id="2"><sup><a href="https://www.kitobook.com/compare/book/55/03/2/" title="сравнение переводов, параллельные ссылки">2</a></sup> Sizlardan faqatgina bir narsani so‘rab bilmoqchiman! Xo‘sh, sizlar Ruhni qanday qilib oldingizlar: qonunga amal qilish orqalimi yoki eshitganlaringizga ishonish orqalimi?</div>
  <div id="3"><sup><a href="https://www.kitobook.com/compare/book/55/03/3/" title="сравнение переводов, параллельные ссылки">3</a></sup> Sizlar shunchalik befahmmisizlar? Ruh qudrati bilan yangi hayot boshlagan ekansiz, endi uni o‘z insoniy kuchingiz bilan kamolga yetkazmoqchimisiz?</div>
  <div id="4"><sup><a href="https://www.kitobook.com/compare/book/55/03/4/" title="сравнение переводов, параллельные ссылки">4</a></sup> Tatib ko‘rganlaringizning hammasi behuda ketdimi? Nahotki, rostdan ham behuda ketgan bo‘lsa?!</div>
  <div id="5"><sup><a href="https://www.kitobook.com/compare/book/55/03/5/" title="сравнение переводов, параллельные ссылки">5</a></sup> Xudo sizlarga O‘z Ruhini ato etib, orangizda mo‘jizalar yaratmoqda. Nima deb o‘ylaysiz: U buni qonunga amal qilganingiz uchun qilyaptimi yoki eshitganlaringizga ishonganingiz uchunmi?!</div>
  <div id="6"><sup><a href="https://www.kitobook.com/compare/book/55/03/6/" title="сравнение переводов, параллельные ссылки">6</a></sup> Muqaddas Bitiklarda Ibrohim haqida shunday yozilgan: “U Xudoga ishondi, mana shu ishonchi uchun Xudo uni solih, deb bildi.”</div>
  <div id="7"><sup><a href="https://www.kitobook.com/compare/book/55/03/7/" title="сравнение переводов, параллельные ссылки">7</a></sup> Shundan bilinglarki, kim imonli bo‘lsa, o‘sha inson Ibrohimning avlodi, deb hisoblanadi.</div>
  <div id="8"><sup><a href="https://www.kitobook.com/compare/book/55/03/8/" title="сравнение переводов, параллельные ссылки">8</a></sup> Xudo dastavval Ibrohimga: “Barcha xalqlar sen orqali baraka topadilar”, deb Xushxabar keltirgan. Muqaddas Bitiklardagi bu oyat shuni ko‘rsatadiki, Xudo xalqlarni imon orqali oqlaydi.</div>
  <div id="9"><sup><a href="https://www.kitobook.com/compare/book/55/03/9/" title="сравнение переводов, параллельные ссылки">9</a></sup> Shuning uchun kim imonli bo‘lsa, Xudoga ishongan Ibrohim qatori Xudoning barakasidan bahramand bo‘ladi.</div>
  <div id="10"><sup><a href="https://www.kitobook.com/compare/book/55/03/10/" title="сравнение переводов, параллельные ссылки">10</a></sup> Qonunga amal qilish orqali Xudoni mamnun qilmoqchi bo‘lganlarning hammasi la’nat ostidadir. Axir, Muqaddas Bitiklarda: “Qonun kitobidagi amrlarning hammasini to‘liq bajarmaganlar la’nat ostidadir!” deb yozilgan–ku!</div>
  <div id="11"><sup><a href="https://www.kitobook.com/compare/book/55/03/11/" title="сравнение переводов, параллельные ссылки">11</a></sup> Shunday ekan, ko‘rinib turibdiki, qonunga amal qilish bilan hech kim o‘zini Xudo oldida oqlay olmaydi, zotan “solih inson imon tufayli hayotga ega bo‘ladi.”</div>
  <div id="12"><sup><a href="https://www.kitobook.com/compare/book/55/03/12/" title="сравнение переводов, параллельные ссылки">12</a></sup> Qonunni bajarish esa imonga asoslanmagan, “qonun amrlarini bajarganlar o‘sha amrlar tufayli hayotga ega bo‘ladi.”</div>
  <div id="13"><sup><a href="https://www.kitobook.com/compare/book/55/03/13/" title="сравнение переводов, параллельные ссылки">13</a></sup> Masih esa bizning o‘rnimizga la’natlanib, bizni qonun la’natidan xalos qildi. Axir, Muqaddas Bitiklarda: “Yog‘ochga osilgan har bir kishi la’natidir”, deb yozilgan–ku!</div>
  <div id="14"><sup><a href="https://www.kitobook.com/compare/book/55/03/14/" title="сравнение переводов, параллельные ссылки">14</a></sup> Shu yo‘sin g‘ayriyahudiylar ham Iso Masih orqali Xudoning Ibrohimga va’da qilgan barakalaridan bahramand bo‘ladilar, biz ham imon orqali Xudo va’da qilgan Ruhni olamiz.</div>
  <div id="15"><sup><a href="https://www.kitobook.com/compare/book/55/03/15/" title="сравнение переводов, параллельные ссылки">15</a></sup> Birodarlar! Hayotdan bir misol keltiray: odamning vasiyati tasdiqlangandan keyin uni hech kim bekor qilolmaydi va unga hech narsa qo‘sholmaydi.</div>
  <div id="16"><sup><a href="https://www.kitobook.com/compare/book/55/03/16/" title="сравнение переводов, параллельные ссылки">16</a></sup> Endi esa Xudoning Ibrohimga va uning zurriyotiga bergan va’dalariga qaraylik. Muqaddas Bitiklarda Ibrohimga: “Sening zotlaringga”, deb aytilmagan, aksincha, “Sening zurriyotingga”, deb aytilgan. Demak va’dada ko‘pchilik emas, balki faqat bir kishi, ya’ni Masih nazarda tutilgan.</div>
  <div id="17"><sup><a href="https://www.kitobook.com/compare/book/55/03/17/" title="сравнение переводов, параллельные ссылки">17</a></sup> Shuni aytmoqchimanki, Xudo Ibrohim bilan ahd tuzgandan so‘ng 430 yil o‘tgach qonun berildi. Ammo tasdiqlangan ahdni qonun kuchdan qoldirmadi, demak, Xudoning va’dasini bekor qilmadi.</div>
  <div id="18"><sup><a href="https://www.kitobook.com/compare/book/55/03/18/" title="сравнение переводов, параллельные ссылки">18</a></sup> Agar Xudoning in’omi insonlarning qonunga amal qilishiga ko‘ra beriladigan bo‘lsa, demak, va’daga ko‘ra berilmaydi. Ibrohimga esa Xudo O‘z in’omini va’da bo‘yicha berdi.</div>
  <div id="19"><sup><a href="https://www.kitobook.com/compare/book/55/03/19/" title="сравнение переводов, параллельные ссылки">19</a></sup> Unday holda qonun nima uchun berilgan? Qonun gunohkorligimizni ko‘rsatish uchun berilgandi. Ibrohimning va’da olgan zurriyoti kelmaguncha, bu qonun joriy bo‘lishi kerak edi. Qonun farishtalar tomonidan, bir vositachi orqali xalqqa berildi.</div>
  <div id="20"><sup><a href="https://www.kitobook.com/compare/book/55/03/20/" title="сравнение переводов, параллельные ссылки">20</a></sup> Vaholanki, odam bir o‘zi ish qilganda, vositachi kerak bo‘lmaydi. Tanho bo‘lgan Xudo esa va’da berganda hech bir vositachisiz beradi.</div>
  <div id="21"><sup><a href="https://www.kitobook.com/compare/book/55/03/21/" title="сравнение переводов, параллельные ссылки">21</a></sup> Xo‘sh, qonun Xudoning va’dalariga zidmi? Aslo! Agar abadiy hayot ato qilishga qodir bir qonun berilgan bo‘lsa edi, unda shubhasiz qonunga amal qilish bilan oqlansa bo‘lar edi.</div>
  <div id="22"><sup><a href="https://www.kitobook.com/compare/book/55/03/22/" title="сравнение переводов, параллельные ссылки">22</a></sup> Ammo Muqaddas Bitiklarga ko‘ra butun borliq gunohning tutqunidir. Shuning uchun va’da faqat Iso Masihga ishonish orqali ro‘yobga chiqadi va imonlilarga nasib bo‘ladi.</div>
  <div id="23"><sup><a href="https://www.kitobook.com/compare/book/55/03/23/" title="сравнение переводов, параллельные ссылки">23</a></sup> Imon yo‘li ayon bo‘lishidan avval, biz qonun nazorati ostidagi tutqunlar edik. O‘sha imon ayon bo‘lishini kutayotgan edik.</div>
  <div id="24"><sup><a href="https://www.kitobook.com/compare/book/55/03/24/" title="сравнение переводов, параллельные ссылки">24</a></sup> Boshqacha aytganda, qonun Masihga boshlovchi murabbiyimiz edi. Endi esa biz Masihga bo‘lgan imon orqali oqlanamiz.</div>
  <div id="25"><sup><a href="https://www.kitobook.com/compare/book/55/03/25/" title="сравнение переводов, параллельные ссылки">25</a></sup> Mana imon yo‘li ayon bo‘lgan ekan, biz endi murabbiyning tarbiyasida emasmiz.</div>
  <div id="26"><sup><a href="https://www.kitobook.com/compare/book/55/03/26/" title="сравнение переводов, параллельные ссылки">26</a></sup> Endi sizlar Iso Masihga bo‘lgan imoningiz orqali Xudoning farzandisizlar.</div>
  <div id="27"><sup><a href="https://www.kitobook.com/compare/book/55/03/27/" title="сравнение переводов, параллельные ссылки">27</a></sup> Sizlar suvda cho‘mdirilib, Masih bilan birlashdingiz. Har biringiz Masihga burkanib oldingiz.</div>
  <div id="28"><sup><a href="https://www.kitobook.com/compare/book/55/03/28/" title="сравнение переводов, параллельные ссылки">28</a></sup> Endi na yahudiy, na yunon bor, na qul, na ozod bor, na erkak, na ayol bor. Sizlar Iso Masihga tegishli bo‘lganingiz uchun, hammangiz birsizlar.</div>
  <div id="29"><sup><a href="https://www.kitobook.com/compare/book/55/03/29/" title="сравнение переводов, параллельные ссылки">29</a></sup> Sizlar Masihniki ekansizlar, demak Ibrohimning ham zurriyotisizlar, berilgan va’daning barakalaridan bahramand bo‘lasizlar.</div>
</div>