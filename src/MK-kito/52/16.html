<div itemprop="articleBody" class="text">
  <div id="1"><sup><a href="https://www.kitobook.com/compare/book/52/16/1/" title="сравнение переводов, параллельные ссылки">1</a></sup> Men Kenxreya shahridagi jamoatda xizmat qilayotgan opamiz Fivani sizlarga tanishtiray.</div>
  <div id="2"><sup><a href="https://www.kitobook.com/compare/book/52/16/2/" title="сравнение переводов, параллельные ссылки">2</a></sup> Sizlar Xudoning azizlarisiz, shuning uchun Rabbimiz Iso haqi Fivani mehmondo‘stlik bilan qabul qilinglar. U nimaga muhtoj bo‘lsa, yordam beringlar. Zero, u ko‘plarga, ayniqsa menga ko‘p yordam ko‘rsatgan.</div>
  <div id="3"><sup><a href="https://www.kitobook.com/compare/book/52/16/3/" title="сравнение переводов, параллельные ссылки">3</a></sup> Priskilla va Akilga salom ayting, ular men qatori Iso Masihning xizmatidalar.</div>
  <div id="4"><sup><a href="https://www.kitobook.com/compare/book/52/16/4/" title="сравнение переводов, параллельные ссылки">4</a></sup> Ular mening jonimni asrab qolish uchun o‘zlarini o‘lim xavfi ostiga qo‘ydilar. Nafaqat men, balki g‘ayriyahudiylardan iborat bo‘lgan jamoatlar ham ulardan minnatdorlar.</div>
  <div id="5"><sup><a href="https://www.kitobook.com/compare/book/52/16/5/" title="сравнение переводов, параллельные ссылки">5</a></sup> Ularning uyida yig‘iladigan jamoatga ham salom aytib qo‘yinglar. Asiya o‘lkasidagilar orasida birinchi bo‘lib Masihga imon keltirgan aziz do‘stim Yepenetga salom ayting.</div>
  <div id="6"><sup><a href="https://www.kitobook.com/compare/book/52/16/6/" title="сравнение переводов, параллельные ссылки">6</a></sup> Sizlar uchun ko‘p mehnat qilgan Maryamga salom aytinglar.</div>
  <div id="7"><sup><a href="https://www.kitobook.com/compare/book/52/16/7/" title="сравнение переводов, параллельные ссылки">7</a></sup> Birodarimiz Andronik va opamiz Yuniyaga salom aytinglar. Ular men bilan birga hibsda bo‘lgan qondoshlarim. Bu obro‘li havoriylar mendan oldin Masihga imon keltirgan edilar.</div>
  <div id="8"><sup><a href="https://www.kitobook.com/compare/book/52/16/8/" title="сравнение переводов, параллельные ссылки">8</a></sup> Rabbimiz Iso tufayli mening aziz do‘stim bo‘lib qolgan Ampliatga salom ayting.</div>
  <div id="9"><sup><a href="https://www.kitobook.com/compare/book/52/16/9/" title="сравнение переводов, параллельные ссылки">9</a></sup> Masih xizmatida hamkorimiz bo‘lgan Urban va aziz do‘stim Staxisga salom ayting.</div>
  <div id="10"><sup><a href="https://www.kitobook.com/compare/book/52/16/10/" title="сравнение переводов, параллельные ссылки">10</a></sup> Masihga sodiqligini isbotlagan Apellisga salom ayting. Aristovul xonadoniga ham salom aytib qo‘ying.</div>
  <div id="11"><sup><a href="https://www.kitobook.com/compare/book/52/16/11/" title="сравнение переводов, параллельные ссылки">11</a></sup> Qondoshim Hirodionga salom ayting. Narkis xonadonidagi Rabbimiz Isoga tegishli bo‘lganlarga ham salom aytib qo‘ying.</div>
  <div id="12"><sup><a href="https://www.kitobook.com/compare/book/52/16/12/" title="сравнение переводов, параллельные ссылки">12</a></sup> Rabbimizga jonu dillari bilan xizmat qilayotgan opalarimiz Trifena bilan Trifosaga salom aytinglar. Rabbimizga astoydil xizmat qilayotgan aziz opamiz Persisaga ham salom ayting.</div>
  <div id="13"><sup><a href="https://www.kitobook.com/compare/book/52/16/13/" title="сравнение переводов, параллельные ссылки">13</a></sup> Rabbimizning tanlangan xizmatkori Rufusga va menga onaday bo‘lib qolgan uning onasiga ham salom ayting.</div>
  <div id="14"><sup><a href="https://www.kitobook.com/compare/book/52/16/14/" title="сравнение переводов, параллельные ссылки">14</a></sup> Asinkrit, Flegon, Hermes, Patrovas, Harmaslarga va ular bilan birga bo‘lgan birodarlarga salom aytinglar.</div>
  <div id="15"><sup><a href="https://www.kitobook.com/compare/book/52/16/15/" title="сравнение переводов, параллельные ссылки">15</a></sup> Filalogus bilan Yuliyaga, Nirey va uning singlisiga, Olimpas hamda ular bilan birga bo‘lgan barcha aziz birodarlarga salom aytinglar.</div>
  <div id="16"><sup><a href="https://www.kitobook.com/compare/book/52/16/16/" title="сравнение переводов, параллельные ссылки">16</a></sup> Bir– biringiz bilan o‘pishib ko‘rishinglar. Barcha Masih jamoatlari sizlarga salom yo‘llayaptilar.</div>
  <div id="17"><sup><a href="https://www.kitobook.com/compare/book/52/16/17/" title="сравнение переводов, параллельные ссылки">17</a></sup> Sizlarga yolvoraman, olgan ta’limotingizdan aynitib, orangizga nizo va g‘ulg‘ula soladigan odamlardan ehtiyot bo‘linglar. Ulardan o‘zingizni olib qochinglar.</div>
  <div id="18"><sup><a href="https://www.kitobook.com/compare/book/52/16/18/" title="сравнение переводов, параллельные ссылки">18</a></sup> Axir bunday odamlar Rabbimiz Iso Masihning emas, balki o‘z nafslarining qulidirlar. Ular shirin so‘zlaru xushomadgo‘ylik bilan sofdil insonlarni yo‘ldan ozdiradilar.</div>
  <div id="19"><sup><a href="https://www.kitobook.com/compare/book/52/16/19/" title="сравнение переводов, параллельные ссылки">19</a></sup> Sizlarning Xudoga bo‘lgan itoatkorligingiz hammaga ma’lum. Men sizlardan juda xursandman, ammo yaxshilikka kelganda dono, yomonlikka kelganda esa norasida bo‘lishingizni istayman.</div>
  <div id="20"><sup><a href="https://www.kitobook.com/compare/book/52/16/20/" title="сравнение переводов, параллельные ссылки">20</a></sup> Tinchlik manbayi bo‘lgan Xudoning O‘zi tez orada shaytonni oyoqlaringiz ostida ezib tashlaydi. Rabbimiz Isoning inoyati sizlarga yor bo‘lsin.</div>
  <div id="21"><sup><a href="https://www.kitobook.com/compare/book/52/16/21/" title="сравнение переводов, параллельные ссылки">21</a></sup> Mening hamkorim Timo‘tiy hamda qondoshlarim Lutsiy, Yason va Sosipatrlar sizlarga salom yo‘llayaptilar.</div>
  <div id="22"><sup><a href="https://www.kitobook.com/compare/book/52/16/22/" title="сравнение переводов, параллельные ссылки">22</a></sup> Bu maktubni qog‘ozga tushirayotgan, Rabbimizning quli men — Tertiydan ham sizlarga salom.</div>
  <div id="23"><sup><a href="https://www.kitobook.com/compare/book/52/16/23/" title="сравнение переводов, параллельные ссылки">23</a></sup> Butun jamoatga mehmondo‘stlik ko‘rsatadigan va hozirda mening mezbonim bo‘lgan Gayus sizlarga salom aytyapti. Shaharning xazinadori Yerast va birodarimiz Kvart ham salom yo‘llayaptilar.</div>
  <div id="24"><sup><a href="https://www.kitobook.com/compare/book/52/16/24/" title="сравнение переводов, параллельные ссылки">24</a></sup> Rabbimiz Iso Masihning inoyati hammangizga yor bo‘lsin.</div>
  <div id="25"><sup><a href="https://www.kitobook.com/compare/book/52/16/25/" title="сравнение переводов, параллельные ссылки">25</a></sup> Men bayon qilayotgan Xushxabarga, ya’ni Iso Masihning Xushxabariga binoan sizlarni imonda sobitqadam qilishga qodir bo‘lgan Xudoga hamdu sanolar bo‘lsin! Bu Xushxabar qadimdan sir tutilgan edi, endi esa u ochildi.</div>
  <div id="26"><sup><a href="https://www.kitobook.com/compare/book/52/16/26/" title="сравнение переводов, параллельные ссылки">26</a></sup> Ha, bu sir oshkor qilindi va payg‘ambarlarning bitiklari orqali, Xudoning amri bo‘yicha barcha xalqlarga ayon bo‘ldi, toki ular ham imon orqali Xudoga itoatkor bo‘lsinlar.</div>
  <div id="27"><sup><a href="https://www.kitobook.com/compare/book/52/16/27/" title="сравнение переводов, параллельные ссылки">27</a></sup> Donolik sohibi bo‘lgan yagona Xudoga Iso Masih orqali to abad shon–sharaflar bo‘lsin! Omin!</div>
</div>