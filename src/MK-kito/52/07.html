<div itemprop="articleBody" class="text">
  <div id="1"><sup><a href="https://www.kitobook.com/compare/book/52/07/1/" title="сравнение переводов, параллельные ссылки">1</a></sup> Ey birodarlar, axir sizlar bilasizlar–ku, (men qonunni biladiganlarga aytyapman), qonun faqat tirik insonning ustidan hukmronlik qiladi.</div>
  <div id="2"><sup><a href="https://www.kitobook.com/compare/book/52/07/2/" title="сравнение переводов, параллельные ссылки">2</a></sup> Masalan, erli xotinning eri tirik ekan, qonun bo‘yicha u eriga bog‘liq. Ammo eri o‘lsa, u nikohdan ozod bo‘ladi.</div>
  <div id="3"><sup><a href="https://www.kitobook.com/compare/book/52/07/3/" title="сравнение переводов, параллельные ссылки">3</a></sup> Shuning uchun hali eri tirik bo‘lgan xotin boshqa erga tegsa, u zinokor, deb hisoblanadi. Ammo eri o‘lsa, xotin o‘sha qonundan ozod bo‘ladi va boshqa erga tegsa ham, zino qilgan hisoblanmaydi.</div>
  <div id="4"><sup><a href="https://www.kitobook.com/compare/book/52/07/4/" title="сравнение переводов, параллельные ссылки">4</a></sup> Shunga o‘xshab, sizlar ham, ey birodarlarim, Masihning o‘limi orqali qonun uchun o‘lgansizlar. Endi o‘zingizni Boshqasiga, ya’ni o‘likdan tirilgan Masihga bag‘ishlash ozodligiga egasizlar. Buning natijasida esa biz Xudoning yo‘lida samarali ishlar qila olamiz.</div>
  <div id="5"><sup><a href="https://www.kitobook.com/compare/book/52/07/5/" title="сравнение переводов, параллельные ссылки">5</a></sup> Zero, biz bashariy tabiatimiz amri bilan yashagan paytimizda, qonun bizning a’zoyi badanimizda gunohkor ehtiroslarni qo‘zg‘atardi. Ularning samarasi esa o‘limdir.</div>
  <div id="6"><sup><a href="https://www.kitobook.com/compare/book/52/07/6/" title="сравнение переводов, параллельные ссылки">6</a></sup> Endi esa bizni asir qilgan qonun uchun o‘ldik va undan ozod bo‘ldik. Shunday qilib, biz eskichasiga, ya’ni yozilgan qonun yetakchiligida emas, balki yangichasiga, ya’ni Muqaddas Ruh yetakchiligida Xudoga xizmat qilamiz.</div>
  <div id="7"><sup><a href="https://www.kitobook.com/compare/book/52/07/7/" title="сравнение переводов, параллельные ссылки">7</a></sup> Xo‘sh, unda nima deymiz? Qonun gunohning manbaimi? Yo‘q, aslo! Ammo qonun bo‘lmaganda edi, men gunoh nima ekanligini bilmagan bo‘lar edim. Masalan, qonun “boshqalarning mulkiga ko‘z olaytirma” deb buyurmaganda edi, men buning gunoh ekanligini bilmagan bo‘lardim.</div>
  <div id="8"><sup><a href="https://www.kitobook.com/compare/book/52/07/8/" title="сравнение переводов, параллельные ссылки">8</a></sup> Shu tariqa gunoh bu amrdan foydalanib, mening yuragimda har xil nafsu hasadni qo‘zg‘atdi. Qonun bo‘lmagan joyda, gunoh o‘likdir.</div>
  <div id="9"><sup><a href="https://www.kitobook.com/compare/book/52/07/9/" title="сравнение переводов, параллельные ссылки">9</a></sup> Bir vaqtlar men qonunni bilmay yashardim. Ammo amr bor ekanligini bilganimdan keyin, gunoh tirildi,</div>
  <div id="10"><sup><a href="https://www.kitobook.com/compare/book/52/07/10/" title="сравнение переводов, параллельные ссылки">10</a></sup> men esa o‘ldim. Amr hayot keltirishi kerak edi, ammo mening o‘limimga sababchi bo‘ldi.</div>
  <div id="11"><sup><a href="https://www.kitobook.com/compare/book/52/07/11/" title="сравнение переводов, параллельные ссылки">11</a></sup> Chunki gunoh amrdan foydalanib, meni aldadi va amr orqali meni o‘ldirdi.</div>
  <div id="12"><sup><a href="https://www.kitobook.com/compare/book/52/07/12/" title="сравнение переводов, параллельные ссылки">12</a></sup> Ammo qonun baribir muqaddasdir, uning har bir amri muqaddas, odil va yaxshidir.</div>
  <div id="13"><sup><a href="https://www.kitobook.com/compare/book/52/07/13/" title="сравнение переводов, параллельные ссылки">13</a></sup> Xo‘sh, yaxshi bo‘lgan qonun menga o‘lim keltirdimi? Mutlaqo! Gunoh menga o‘lim keltirish uchun yaxshi narsadan foydalandi. Gunohning gunoh ekanligi ochiq ko‘rinishi uchun shunday bo‘ldi. Shunday qilib, amr orqali gunohning naqadar yomon ekanligi oshkor bo‘ldi.</div>
  <div id="14"><sup><a href="https://www.kitobook.com/compare/book/52/07/14/" title="сравнение переводов, параллельные ссылки">14</a></sup> Qonunni Xudo bergan. Men esa gunohga qul qilib sotilgan ojiz bandaman.</div>
  <div id="15"><sup><a href="https://www.kitobook.com/compare/book/52/07/15/" title="сравнение переводов, параллельные ссылки">15</a></sup> Axir, o‘zim qilayotgan ishlarni o‘zim tushunmayman, chunki qilishni xohlaganlarimni qilmayman, aksincha nimani yomon ko‘rsam, shuni qilaman.</div>
  <div id="16"><sup><a href="https://www.kitobook.com/compare/book/52/07/16/" title="сравнение переводов, параллельные ссылки">16</a></sup> O‘zim xohlamagan ishlarni qilayotgan ekanman, bu bilan qonunning yaxshi ekanligini ma’qullayotgan bo‘laman.</div>
  <div id="17"><sup><a href="https://www.kitobook.com/compare/book/52/07/17/" title="сравнение переводов, параллельные ссылки">17</a></sup> Demak, bu ishlarni men o‘zim emas, balki yuragimdagi gunoh qilayotgan bo‘ladi.</div>
  <div id="18"><sup><a href="https://www.kitobook.com/compare/book/52/07/18/" title="сравнение переводов, параллельные ссылки">18</a></sup> Menda, ya’ni bashariy tabiatimda yaxshi narsa yo‘qligini aniq bilaman. Yaxshilik qilish istagi dilimda bor bo‘lsa-da, uni ro‘yobga chiqarishga kuchim yetmaydi.</div>
  <div id="19"><sup><a href="https://www.kitobook.com/compare/book/52/07/19/" title="сравнение переводов, параллельные ссылки">19</a></sup> O‘zim qilishni xohlagan yaxshilikni qilmayman–da, uning o‘rniga o‘zim qilishni xohlamagan yomonlikni qilaman.</div>
  <div id="20"><sup><a href="https://www.kitobook.com/compare/book/52/07/20/" title="сравнение переводов, параллельные ссылки">20</a></sup> O‘zim xohlamagan ishni qilayotgan ekanman, demak, bu ishni men emas, balki yuragimdagi gunoh qilyapti.</div>
  <div id="21"><sup><a href="https://www.kitobook.com/compare/book/52/07/21/" title="сравнение переводов, параллельные ссылки">21</a></sup> Men bundan ushbu xulosani chiqaraman: yaxshilik qilmoqchi bo‘lganimda, qalbimda hamisha yomonlik poylab turadi.</div>
  <div id="22"><sup><a href="https://www.kitobook.com/compare/book/52/07/22/" title="сравнение переводов, параллельные ссылки">22</a></sup> Butun qalbim bilan Xudoning qonunidan zavq olaman.</div>
  <div id="23"><sup><a href="https://www.kitobook.com/compare/book/52/07/23/" title="сравнение переводов, параллельные ссылки">23</a></sup> Ammo a’zoyi badanimda boshqa bir qoida amal qilmoqda. Bu qoida ongimdagi qonunga qarshi kurash olib borib, a’zoyi badanimda amal qiluvchi gunoh qoidasiga meni asir qilyapti.</div>
  <div id="24"><sup><a href="https://www.kitobook.com/compare/book/52/07/24/" title="сравнение переводов, параллельные ссылки">24</a></sup> Oh, men sho‘rlik odam! O‘lim soyasi ostidagi bu ahvolimdan kim meni qutqarar ekan?</div>
  <div id="25"><sup><a href="https://www.kitobook.com/compare/book/52/07/25/" title="сравнение переводов, параллельные ссылки">25</a></sup> Xudoga shukr! Rabbimiz Iso Masih orqali U bizni qutqaradi! Xullasi kalom, men ongim bilan Xudoning qonuniga qul bo‘lsam-da, bashariy tabiatim gunoh qoidasiga quldir.</div>
</div>