<div itemprop="articleBody" class="text">
  <div id="1"><sup><a href="https://www.kitobook.com/compare/book/52/13/1/" title="сравнение переводов, параллельные ссылки">1</a></sup> Har bir inson o‘zining ustidan hukmron bo‘lgan hokimiyatga bo‘ysunsin. Chunki Xudo buyurmagan hokimiyat yo‘q, mavjud bo‘lgan har bir hokimiyatni esa Xudo tayin etgan.</div>
  <div id="2"><sup><a href="https://www.kitobook.com/compare/book/52/13/2/" title="сравнение переводов, параллельные ссылки">2</a></sup> Shuning uchun hokimiyatga qarshilik ko‘rsatgan odam Xudo o‘rnatgan tartibga qarshi chiqqan bo‘ladi. Qarshilik qiluvchilar esa o‘zlarini o‘zlari hukmga duchor qiladilar.</div>
  <div id="3"><sup><a href="https://www.kitobook.com/compare/book/52/13/3/" title="сравнение переводов, параллельные ссылки">3</a></sup> Yaxshilik qilganlar emas, yomonlik qilganlar hukmronlardan qo‘rqishlari kerak. Hokimiyatdan qo‘rqmaslikni istaysanmi? Unda yaxshilik qilib yur, shunda boshliqning maqtoviga sazovor bo‘lasan.</div>
  <div id="4"><sup><a href="https://www.kitobook.com/compare/book/52/13/4/" title="сравнение переводов, параллельные ссылки">4</a></sup> Chunki boshliqlar odamlarning manfaati uchun Xudoning xizmatidadirlar. Yomon ish qilayotgan bo‘lsang, qo‘rqqin, chunki jazo berish qudrati boshliqlarga bekorga berilmagan. Ular yomonlik qiluvchilarga jazo berib, Xudoning g‘azabini ko‘rsatadigan Xudoning xizmatkorlaridir.</div>
  <div id="5"><sup><a href="https://www.kitobook.com/compare/book/52/13/5/" title="сравнение переводов, параллельные ссылки">5</a></sup> Shuning uchun faqatgina g‘azabga duchor bo‘lmaslik niyatida emas, balki vijdon haqi ham boshliqlarga bo‘ysunish kerak.</div>
  <div id="6"><sup><a href="https://www.kitobook.com/compare/book/52/13/6/" title="сравнение переводов, параллельные ссылки">6</a></sup> Mana shu sababdan soliq ham to‘lash lozim. Chunki amaldorlar o‘z vazifalarini bajarib, Xudoga xizmat qiladilar.</div>
  <div id="7"><sup><a href="https://www.kitobook.com/compare/book/52/13/7/" title="сравнение переводов, параллельные ссылки">7</a></sup> Ularga nima tegishli bo‘lsa, shuni bering: soliq yig‘uvchiga — soliq, boj oluvchiga — boj, obro‘ga loyiq bo‘lganga — obro‘, hurmatu ehtiromga loyiq bo‘lganga — hurmat–ehtirom.</div>
  <div id="8"><sup><a href="https://www.kitobook.com/compare/book/52/13/8/" title="сравнение переводов, параллельные ссылки">8</a></sup> Hech kimdan hech narsa qarzdor bo‘lmanglar. Faqat mehr–muhabbatni ham farz, ham qarz, deb bilinglar, chunki o‘zgani yaxshi ko‘rgan odam Xudoning qonunini bajargan bo‘ladi.</div>
  <div id="9"><sup><a href="https://www.kitobook.com/compare/book/52/13/9/" title="сравнение переводов, параллельные ссылки">9</a></sup> Axir, “Zino qilmang”, “Qotillik qilmang”, “O‘g‘irlik qilmang”, “Birovlarning mulkiga ko‘z olaytirmang”, degan va qolgan hamma amrlar quyidagi bir amrda mujassam–ku: “O‘zgani o‘zingizni sevganday seving.”</div>
  <div id="10"><sup><a href="https://www.kitobook.com/compare/book/52/13/10/" title="сравнение переводов, параллельные ссылки">10</a></sup> Chunki o‘zgani yaxshi ko‘rgan odam unga yomonlik qilmaydi. Shunday qilib, boshqalarni yaxshi ko‘rish Xudoning qonunini to‘liq bajarish bilan barobardir.</div>
  <div id="11"><sup><a href="https://www.kitobook.com/compare/book/52/13/11/" title="сравнение переводов, параллельные ссылки">11</a></sup> Hozirgi vaqtni g‘animat, deb bilinglar. Mana, uyqudan uyg‘onadigan paytingiz yetib keldi. Biz imon keltirgan paytdan ko‘ra, hozirgi vaqtda najotimizning to‘la ro‘yobga chiqishi yaqinroqdir.</div>
  <div id="12"><sup><a href="https://www.kitobook.com/compare/book/52/13/12/" title="сравнение переводов, параллельные ссылки">12</a></sup> Tun o‘tib ketib, kunduz yaqinlashib qoldi. Shuning uchun qorong‘ilik ishlaridan voz kechib, nurga loyiq ishlarni qilishga bop bo‘lgan qurol– aslahalarni taqib olinglar.</div>
  <div id="13"><sup><a href="https://www.kitobook.com/compare/book/52/13/13/" title="сравнение переводов, параллельные ссылки">13</a></sup> Shahvatparastlik va fisq–fujurga berilmay, janjalkashlik va hasadgo‘ylik qilmasdan, aysh-ishrat va ichkilikbozlik bilan emas, kunduzga yarasha, odob bilan kun kechiraylik.</div>
  <div id="14"><sup><a href="https://www.kitobook.com/compare/book/52/13/14/" title="сравнение переводов, параллельные ссылки">14</a></sup> Rabbimiz Iso Masihga burkaninglar va bashariy tabiatingizning ehtiroslarini qondirishni hatto xayolingizga ham keltirmanglar.</div>
</div>