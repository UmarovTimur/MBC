<div itemprop="articleBody" class="text">
  <div id="1"><sup><a href="https://www.kitobook.com/compare/book/52/06/1/" title="сравнение переводов, параллельные ссылки">1</a></sup> Xo‘sh, nima deylik? Inoyat ko‘payaversin, deb gunoh qilishda davom etaveramizmi?</div>
  <div id="2"><sup><a href="https://www.kitobook.com/compare/book/52/06/2/" title="сравнение переводов, параллельные ссылки">2</a></sup> Yo‘q, aslo! Biz gunoh uchun o‘lganmiz. Endi qanday qilib gunoh qilib yashayveramiz?</div>
  <div id="3"><sup><a href="https://www.kitobook.com/compare/book/52/06/3/" title="сравнение переводов, параллельные ссылки">3</a></sup> Unutmanglar, cho‘mdirilish orqali biz — Masihga tegishli bo‘lganlar, Uning o‘limiga sherik bo‘ldik!</div>
  <div id="4"><sup><a href="https://www.kitobook.com/compare/book/52/06/4/" title="сравнение переводов, параллельные ссылки">4</a></sup> Biz suvga cho‘mdirilib, Masih bilan birga o‘ldik va ko‘mildik. Otamiz Xudoning ulug‘vor qudrati bilan Iso Masih o‘likdan tirilganiday, biz yangi hayotga ega bo‘lamiz.</div>
  <div id="5"><sup><a href="https://www.kitobook.com/compare/book/52/06/5/" title="сравнение переводов, параллельные ссылки">5</a></sup> Biz cho‘mdirilib, Iso Masihning o‘limiga sherik bo‘lgan bo‘lsak, albatta Uning o‘likdan tirilishiga ham sherik bo‘lamiz.</div>
  <div id="6"><sup><a href="https://www.kitobook.com/compare/book/52/06/6/" title="сравнение переводов, параллельные ссылки">6</a></sup> Biz bilamizki, eski o‘zligimiz Masih bilan birga xochga mixlangani uchun, gunohga berilgan bu vujudimiz yo‘q qilindi. Endi biz gunohga qulligimizdan qutildik.</div>
  <div id="7"><sup><a href="https://www.kitobook.com/compare/book/52/06/7/" title="сравнение переводов, параллельные ссылки">7</a></sup> Axir, o‘lgan odam gunohning amri ostida emas–ku!</div>
  <div id="8"><sup><a href="https://www.kitobook.com/compare/book/52/06/8/" title="сравнение переводов, параллельные ссылки">8</a></sup> Agar biz Masih bilan birga o‘lgan bo‘lsak, U bilan yashashimizga ham ishonchimiz komil.</div>
  <div id="9"><sup><a href="https://www.kitobook.com/compare/book/52/06/9/" title="сравнение переводов, параллельные ссылки">9</a></sup> Biz bilamizki, Masih o‘likdan tirilgani uchun U endi boshqa o‘lmaydi, o‘lim endi Unga hokim bo‘la olmaydi.</div>
  <div id="10"><sup><a href="https://www.kitobook.com/compare/book/52/06/10/" title="сравнение переводов, параллельные ссылки">10</a></sup> Masih o‘lgani uchun gunoh endi Unga o‘z ta’sirini ko‘rsata olmaydi, Uning yangi hayoti Xudoga shuhrat keltiradi.</div>
  <div id="11"><sup><a href="https://www.kitobook.com/compare/book/52/06/11/" title="сравнение переводов, параллельные ссылки">11</a></sup> Shuning uchun sizlar o‘zingizni gunoh oldida o‘lik deb hisoblang. Endi Iso Masih tufayli Xudoga shuhrat keltirib yashashingiz kerak.</div>
  <div id="12"><sup><a href="https://www.kitobook.com/compare/book/52/06/12/" title="сравнение переводов, параллельные ссылки">12</a></sup> Shunday qilib, endi gunoh sizlarning foniy tanalaringiz ustidan hokimlik qilmasin, xudbin istaklaringizga itoat etmanglar.</div>
  <div id="13"><sup><a href="https://www.kitobook.com/compare/book/52/06/13/" title="сравнение переводов, параллельные ссылки">13</a></sup> Tanangizning hech bir a’zosini yomonlik quroli qilib, gunohning izmiga topshirmanglar. Aksincha, o‘zingizni Xudoning izmiga topshiringlar, chunki sizlar oldin o‘lik edingizlar, endi esa yangi hayotga egasizlar. Sizlarning tanangiz Xudoning solihlik quroli bo‘lsin.</div>
  <div id="14"><sup><a href="https://www.kitobook.com/compare/book/52/06/14/" title="сравнение переводов, параллельные ссылки">14</a></sup> Gunoh sizlarning ustingizdan hukmron bo‘lmaydi, chunki sizlar endi qonun ostida emas, balki inoyat panohidasizlar.</div>
  <div id="15"><sup><a href="https://www.kitobook.com/compare/book/52/06/15/" title="сравнение переводов, параллельные ссылки">15</a></sup> Xo‘sh, buyog‘i endi nima bo‘ladi? Qonun ostida emas, inoyat panohida bo‘lganimiz uchun gunoh qilaveraylikmi? Yo‘q, aslo!</div>
  <div id="16"><sup><a href="https://www.kitobook.com/compare/book/52/06/16/" title="сравнение переводов, параллельные ссылки">16</a></sup> Bilmaysizlarmi, siz o‘zingizni itoatkor qul qilib kimning izmiga topshirsangizlar, o‘shaning quli bo‘lasizlar. Siz kimga bo‘ysunasizlar? O‘limga olib boruvchi gunohgami yoki solihlikka yetaklovchi itoatkorlikkami?</div>
  <div id="17"><sup><a href="https://www.kitobook.com/compare/book/52/06/17/" title="сравнение переводов, параллельные ссылки">17</a></sup> Ammo Xudoga shukurki, sizlar oldin gunohga qul bo‘lsangiz ham, endi sizlarga berilgan ta’limotga sidqidildan bo‘ysunyapsizlar.</div>
  <div id="18"><sup><a href="https://www.kitobook.com/compare/book/52/06/18/" title="сравнение переводов, параллельные ссылки">18</a></sup> Sizlar endi gunohning changalidan ozod qilinib, solihlikning quli bo‘lib qoldingizlar.</div>
  <div id="19"><sup><a href="https://www.kitobook.com/compare/book/52/06/19/" title="сравнение переводов, параллельные ссылки">19</a></sup> Inson ongi zaif bo‘lgani uchun men kundalik hayotdan misol keltirib gapiryapman. Sizlar bir vaqtlar a’zoyi badaningizni ifloslik va qonunsizlikka topshirib, gunohga yanada chuqurroq botib ketgandingiz. Endi esa o‘zingizni muqaddaslikka yetaklaydigan solihlikka qul qilib topshiring.</div>
  <div id="20"><sup><a href="https://www.kitobook.com/compare/book/52/06/20/" title="сравнение переводов, параллельные ссылки">20</a></sup> Axir gunohga qul bo‘lgan paytingizda, to‘g‘ri ishlar qilishga majbur emasdingiz.</div>
  <div id="21"><sup><a href="https://www.kitobook.com/compare/book/52/06/21/" title="сравнение переводов, параллельные ссылки">21</a></sup> O‘sha paytdagi qilmishlaringizning oqibati nima bo‘ldi?! Hozir ulardan uyalyapsiz, o‘sha qilmishlaringizning oqibati o‘lim–ku!</div>
  <div id="22"><sup><a href="https://www.kitobook.com/compare/book/52/06/22/" title="сравнение переводов, параллельные ссылки">22</a></sup> Endi gunohdan ozod qilinib, Xudoning quli bo‘lib qoldingiz. Buning natijasi muqaddaslik va abadiy hayotdir.</div>
  <div id="23"><sup><a href="https://www.kitobook.com/compare/book/52/06/23/" title="сравнение переводов, параллельные ссылки">23</a></sup> Gunohning evazi — o‘lim, Xudoning in’omi esa Rabbimiz Iso Masih orqali beriladigan abadiy hayotdir.</div>
</div>