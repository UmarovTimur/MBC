<div itemprop="articleBody" class="text">
  <div id="1"><sup><a href="https://www.kitobook.com/compare/book/40/16/1/" title="сравнение переводов, параллельные ссылки">1</a></sup> Farziy va sadduqiy mazhabidagilar Isoning oldiga kelib, Uni sinab ko‘rish maqsadida: — Bizga bir mo‘jizali alomat ko‘rsating. Shunda Sizni Xudo yuborganini tan olamiz, — dedilar.</div>
  <div id="2"><sup><a href="https://www.kitobook.com/compare/book/40/16/2/" title="сравнение переводов, параллельные ссылки">2</a></sup> Iso ularga shunday javob berdi: — Quyosh botganda, sizlar, osmon qizg‘ish, havo yaxshi bo‘ladi, deysizlar.</div>
  <div id="3"><sup><a href="https://www.kitobook.com/compare/book/40/16/3/" title="сравнение переводов, параллельные ссылки">3</a></sup> Ertalab esa, osmon qizil, havoning avzoyi buzuq, bugun bo‘ron bo‘ladi, deysizlar. Sizlar osmonning avzoyiga qarab, ob–xavoni aniqlay olasizlar–ku! Nega zamon alomatlarini talqin qila olmaysizlar?!</div>
  <div id="4"><sup><a href="https://www.kitobook.com/compare/book/40/16/4/" title="сравнение переводов, параллельные ссылки">4</a></sup> Bu qabih va bevafo nasl alomat so‘rayapti, ammo ularga Yunus payg‘ambarning alomatidan boshqa alomat berilmaydi.” Iso ularni qoldirib ketdi.</div>
  <div id="5"><sup><a href="https://www.kitobook.com/compare/book/40/16/5/" title="сравнение переводов, параллельные ссылки">5</a></sup> Narigi qirg‘oqqa yetib kelgan shogirdlar o‘zlari bilan non olishni unutgan edilar.</div>
  <div id="6"><sup><a href="https://www.kitobook.com/compare/book/40/16/6/" title="сравнение переводов, параллельные ссылки">6</a></sup> Iso ularga dedi: — Farziylar bilan sadduqiylarning xamirturushidan ehtiyot bo‘linglar!</div>
  <div id="7"><sup><a href="https://www.kitobook.com/compare/book/40/16/7/" title="сравнение переводов, параллельные ссылки">7</a></sup> Shogirdlar o‘zlaricha: “Biz non olib kelmaganimiz uchun U shunday deyapti”, deb muhokama qila boshladilar.</div>
  <div id="8"><sup><a href="https://www.kitobook.com/compare/book/40/16/8/" title="сравнение переводов, параллельные ссылки">8</a></sup> Shogirdlar nimani muhokama qilayotganlarini Iso bilib, ularga dedi: — Ey imoni sustlar! Nega sizlar, nonimiz yo‘q, deb aytyapsizlar?</div>
  <div id="9"><sup><a href="https://www.kitobook.com/compare/book/40/16/9/" title="сравнение переводов, параллельные ссылки">9</a></sup> Hali ham tushunmadingizlarmi? Besh mingta odamga beshta nonni bo‘lib berganim esingizdami? O‘shanda qolgan–qutgan nonlar bilan qancha savatni to‘ldirib olgan edingizlar?</div>
  <div id="10"><sup><a href="https://www.kitobook.com/compare/book/40/16/10/" title="сравнение переводов, параллельные ссылки">10</a></sup> Yoki yettita nonni to‘rt ming kishiga bo‘lib berganim– chi? O‘shanda, non burdalari bilan nechta savatni to‘ldirib olgan edingizlar?</div>
  <div id="11"><sup><a href="https://www.kitobook.com/compare/book/40/16/11/" title="сравнение переводов, параллельные ссылки">11</a></sup> Men sizlarga non haqida gapirmaganimni hali ham anglamadingizlarmi? Men silarga: “Farziylar bilan sadduqiylarning xamirturushidan ehtiyot bo‘linglar!” — deb aytyapman.</div>
  <div id="12"><sup><a href="https://www.kitobook.com/compare/book/40/16/12/" title="сравнение переводов, параллельные ссылки">12</a></sup> Shundan keyin shogirdlar tushundilarki, Iso ularni nonga ishlatiladigan xamirturushdan saqlanish to‘g‘risida emas, balki farziylar bilan sadduqiylarning ta’limotidan ehtiyot bo‘lish to‘g‘risida ogohlantirayotgan ekan.</div>
  <div id="13"><sup><a href="https://www.kitobook.com/compare/book/40/16/13/" title="сравнение переводов, параллельные ссылки">13</a></sup> Iso Filip Qaysariyasi atrofidagi hududga keldi. O‘sha yerda U shogirdlaridan so‘radi: — Odamlar Inson O‘g‘lini kim deb biladi?</div>
  <div id="14"><sup><a href="https://www.kitobook.com/compare/book/40/16/14/" title="сравнение переводов, параллельные ссылки">14</a></sup> Shogirdlar Unga shunday javob berdilar: — Ba’zilar Yahyo cho‘mdiruvchi, ba’zilar Ilyos, ba’zilar Yeremiyo, boshqalar esa, qadimgi payg‘ambarlardan biri, deb aytib yuribdilar.</div>
  <div id="15"><sup><a href="https://www.kitobook.com/compare/book/40/16/15/" title="сравнение переводов, параллельные ссылки">15</a></sup> Iso ulardan so‘radi: — Sizlar–chi, Meni kim deb bilasiz?</div>
  <div id="16"><sup><a href="https://www.kitobook.com/compare/book/40/16/16/" title="сравнение переводов, параллельные ссылки">16</a></sup> Shimo‘n Butrus javob berib dedi: — Siz Masihsiz, Barhayot Xudoning O‘g‘lisiz!</div>
  <div id="17"><sup><a href="https://www.kitobook.com/compare/book/40/16/17/" title="сравнение переводов, параллельные ссылки">17</a></sup> Iso Shimo‘n Butrusga dedi: — Sen baxtlisan, ey Yunus o‘g‘li Shimo‘n! Axir, bu sirni senga inson emas, balki osmondagi Otam ochib bergan.</div>
  <div id="18"><sup><a href="https://www.kitobook.com/compare/book/40/16/18/" title="сравнение переводов, параллельные ссылки">18</a></sup> Butrus, senga shuni aytay: sening isming qoya–ku! Mana shu qoya ustiga Men O‘zimning jamoatimni quraman. Hatto o‘lim shohligi ham jamoatimga bas kela olmaydi.</div>
  <div id="19"><sup><a href="https://www.kitobook.com/compare/book/40/16/19/" title="сравнение переводов, параллельные ссылки">19</a></sup> Osmon Shohligi kalitlarini Men senga beraman. Yer yuzida sen nimani taqiqlasang, osmonda ham taqiqlanadi. Yer yuzida sen nimaga ijozat bersang, osmonda ham ijozat beriladi.</div>
  <div id="20"><sup><a href="https://www.kitobook.com/compare/book/40/16/20/" title="сравнение переводов, параллельные ссылки">20</a></sup> Bundan so‘ng Iso: “Masih ekanimni hech kimga aytmanglar”, deb shogirdlariga qat’iy buyurdi.</div>
  <div id="21"><sup><a href="https://www.kitobook.com/compare/book/40/16/21/" title="сравнение переводов, параллельные ссылки">21</a></sup> Shu vaqtdan boshlab, Iso shogirdlariga quyidagilarni ochiqchasiga tushuntira boshladi: “Men Quddusga borib, oqsoqollar, bosh ruhoniylar va Tavrot tafsirchilari qo‘lida ko‘p azob chekaman. Meni o‘ldirishadi, lekin uchinchi kuni Men tirilaman.”</div>
  <div id="22"><sup><a href="https://www.kitobook.com/compare/book/40/16/22/" title="сравнение переводов, параллельные ссылки">22</a></sup> Shunda Butrus Isoni chetga tortib, shunday ta’na qildi: — Xudo saqlasin, Hazratim! Boshingizga aslo bunday kunlar kelmasin!</div>
  <div id="23"><sup><a href="https://www.kitobook.com/compare/book/40/16/23/" title="сравнение переводов, параллельные ссылки">23</a></sup> Iso esa Butrusga qarab: — Yo‘qol ko‘zimdan, shayton! — dedi. — Meni yo‘ldan urma! Sen Xudoning ishlarini emas, inson ishlarini o‘ylayapsan.</div>
  <div id="24"><sup><a href="https://www.kitobook.com/compare/book/40/16/24/" title="сравнение переводов, параллельные ссылки">24</a></sup> Keyin Iso O‘z shogirdlariga dedi: — Kimda–kim Menga ergashishni istasa, o‘zidan kechsin va xochini ko‘tarib, orqamdan yursin.</div>
  <div id="25"><sup><a href="https://www.kitobook.com/compare/book/40/16/25/" title="сравнение переводов, параллельные ссылки">25</a></sup> Kim o‘z jonini asrab qolmoqchi bo‘lsa, uni yo‘qotadi. Kim Men uchun jonini bersa, uni asrab qoladi.</div>
  <div id="26"><sup><a href="https://www.kitobook.com/compare/book/40/16/26/" title="сравнение переводов, параллельные ссылки">26</a></sup> Agar inson butun dunyoni egallab olsa–yu, o‘z jonidan mahrum bo‘lsa, bundan unga nima foyda?! Inson o‘z joni evaziga qanday to‘lov bera oladi?!</div>
  <div id="27"><sup><a href="https://www.kitobook.com/compare/book/40/16/27/" title="сравнение переводов, параллельные ссылки">27</a></sup> Inson O‘g‘li O‘z Otasining ulug‘vorligida, farishtalari bilan kelganda, har kimni o‘z ishiga yarasha taqdirlaydi.</div>
  <div id="28"><sup><a href="https://www.kitobook.com/compare/book/40/16/28/" title="сравнение переводов, параллельные ссылки">28</a></sup> Sizlarga chinini aytayin: bu yerda turganlardan ba’zilari, Inson O‘g‘lining Shoh bo‘lib kelganini ko‘rmaguncha, o‘lmaydilar.</div>
</div>