<div itemprop="articleBody" class="text">
  <div id="1"><sup><a href="https://www.kitobook.com/compare/book/40/04/1/" title="сравнение переводов, параллельные ссылки">1</a></sup> Iblisning sinovidan o‘tishi uchun Muqaddas Ruh Isoni sahroga boshlab ketdi.</div>
  <div id="2"><sup><a href="https://www.kitobook.com/compare/book/40/04/2/" title="сравнение переводов, параллельные ссылки">2</a></sup> Iso qirq kun va qirq kecha ro‘za tutdi, oxiri och qoldi.</div>
  <div id="3"><sup><a href="https://www.kitobook.com/compare/book/40/04/3/" title="сравнение переводов, параллельные ссылки">3</a></sup> Shunda iblis kelib, Isoni vasvasaga solmoqchi bo‘lib dedi: — Agar Sen Xudoning O‘g‘li bo‘lsang, bu toshlarga buyur, nonga aylansin!</div>
  <div id="4"><sup><a href="https://www.kitobook.com/compare/book/40/04/4/" title="сравнение переводов, параллельные ссылки">4</a></sup> Iso unga javoban dedi: — Yozilganki: “Inson faqat non bilan emas, balki Xudoning og‘zidan chiqqan har bir so‘z bilan yashaydi.”</div>
  <div id="5"><sup><a href="https://www.kitobook.com/compare/book/40/04/5/" title="сравнение переводов, параллельные ссылки">5</a></sup> Keyin iblis Isoni muqaddas shahar Quddusga olib bordi. Uni Ma’badning eng yuqori joyiga chiqarib,</div>
  <div id="6"><sup><a href="https://www.kitobook.com/compare/book/40/04/6/" title="сравнение переводов, параллельные ссылки">6</a></sup> shunday dedi: — Agar Sen Xudoning O‘g‘li bo‘lsang, O‘zingni pastga tashla. Axir, yozilgan–ku: “U sen to‘g‘ringda farishtalariga amr beradi, Oyog‘ing toshga qoqilib ketmasin, deya Farishtalar qo‘llarida seni ko‘tarib boradi.”</div>
  <div id="7"><sup><a href="https://www.kitobook.com/compare/book/40/04/7/" title="сравнение переводов, параллельные ссылки">7</a></sup> Iblisga Iso dedi: — “Egang Xudoni sinama”, deb ham yozilgan.</div>
  <div id="8"><sup><a href="https://www.kitobook.com/compare/book/40/04/8/" title="сравнение переводов, параллельные ссылки">8</a></sup> So‘ng iblis Isoni baland bir toqqa olib chiqdi. Unga olamning barcha shohliklarini hamda ularning hashamatini ko‘rsatib,</div>
  <div id="9"><sup><a href="https://www.kitobook.com/compare/book/40/04/9/" title="сравнение переводов, параллельные ссылки">9</a></sup> dedi: — Agar tiz cho‘kib menga sajda qilsang, bularning hammasini Senga beraman.</div>
  <div id="10"><sup><a href="https://www.kitobook.com/compare/book/40/04/10/" title="сравнение переводов, параллельные ссылки">10</a></sup> Shunda Iso dedi: — Yo‘qol ko‘zimdan, shayton! Axir: “Egang Xudoga sajda qil, faqat Unga xizmat qil” deb yozilgan–ku!</div>
  <div id="11"><sup><a href="https://www.kitobook.com/compare/book/40/04/11/" title="сравнение переводов, параллельные ссылки">11</a></sup> Shundan keyin Isoni iblis tark etdi. Farishtalar kelib, Isoga xizmat qildilar.</div>
  <div id="12"><sup><a href="https://www.kitobook.com/compare/book/40/04/12/" title="сравнение переводов, параллельные ссылки">12</a></sup> Iso Yahyoning hibsga olinganini eshitgach, Jalilaga qaytib bordi.</div>
  <div id="13"><sup><a href="https://www.kitobook.com/compare/book/40/04/13/" title="сравнение переводов, параллельные ссылки">13</a></sup> U Nosira shahrida qolmay, Kafarnahumga borib o‘rnashdi. Kafarnahum shahri Zabulun va Naftali hududidagi Jalila ko‘li bo‘yida joylashgan edi.</div>
  <div id="14"><sup><a href="https://www.kitobook.com/compare/book/40/04/14/" title="сравнение переводов, параллельные ссылки">14</a></sup> Shunday qilib, Ishayo payg‘ambarning aytgan quyidagi so‘zlari bajo bo‘ldi:</div>
  <div id="15"><sup><a href="https://www.kitobook.com/compare/book/40/04/15/" title="сравнение переводов, параллельные ссылки">15</a></sup> “Ey Zabulun va Naftali yurti! Iordanning narigi tomonida joylashgan, Dengiz yo‘lidagi g‘ayriyahudiylar Jalilasi!</div>
  <div id="16"><sup><a href="https://www.kitobook.com/compare/book/40/04/16/" title="сравнение переводов, параллельные ссылки">16</a></sup> Zulmatda yurgan xalq yorqin ziyoni ko‘rdi, O‘lim soya solgan yurt aholisi ustiga nur sochildi.”</div>
  <div id="17"><sup><a href="https://www.kitobook.com/compare/book/40/04/17/" title="сравнение переводов, параллельные ссылки">17</a></sup> Shu kundan boshlab Iso: “Tavba qilinglar, chunki Osmon Shohligi yaqinlashdi”, — deb va’z qiladigan bo‘ldi.</div>
  <div id="18"><sup><a href="https://www.kitobook.com/compare/book/40/04/18/" title="сравнение переводов, параллельные ссылки">18</a></sup> Iso Jalila ko‘li bo‘ylab ketayotgan edi, ikki aka–ukani ko‘rib qoldi. Birining ismi Butrus deb ataluvchi Shimo‘n, ukasiniki Idris edi. Ular baliqchi bo‘lib, ko‘lga to‘r tashlayotgan edilar.</div>
  <div id="19"><sup><a href="https://www.kitobook.com/compare/book/40/04/19/" title="сравнение переводов, параллельные ссылки">19</a></sup> Iso ularga dedi: “Ortimdan yuringlar, Men sizlarga odamlarni ovlashni o‘rgataman.”</div>
  <div id="20"><sup><a href="https://www.kitobook.com/compare/book/40/04/20/" title="сравнение переводов, параллельные ссылки">20</a></sup> Shu zahotiyoq ikkala aka–uka to‘rlarini qoldirib, Isoga ergashdilar.</div>
  <div id="21"><sup><a href="https://www.kitobook.com/compare/book/40/04/21/" title="сравнение переводов, параллельные ссылки">21</a></sup> Iso bir oz yurgandan keyin, Yoqub va Yuhanno degan ikki aka–ukani ko‘rib qoldi. Ular otasi Zabadiy bilan qayiqda to‘r yamayotgan edilar. Iso ularni ham chaqirdi.</div>
  <div id="22"><sup><a href="https://www.kitobook.com/compare/book/40/04/22/" title="сравнение переводов, параллельные ссылки">22</a></sup> Ular ham darhol qayiqni va otasini qoldirib, Isoning orqasidan ergashdilar.</div>
  <div id="23"><sup><a href="https://www.kitobook.com/compare/book/40/04/23/" title="сравнение переводов, параллельные ссылки">23</a></sup> Iso butun Jalila viloyatini kezib yurardi. U sinagogalarda ta’lim berib, Osmon Shohligi to‘g‘risidagi Xushxabarni e’lon qilardi, odamlarning har xil xastaliklari va dardlariga shifo berar edi.</div>
  <div id="24"><sup><a href="https://www.kitobook.com/compare/book/40/04/24/" title="сравнение переводов, параллельные ссылки">24</a></sup> Iso haqidagi xabar butun Suriyaga yoyildi. Turli–tuman dardu illatlardan qiynalib yurganlarni, jinga chalinganlarni, tutqanoq va shol kasaliga yo‘liqqanlarning hammasini Isoning oldiga keltirishardi. Iso ularning hammasiga shifo berardi.</div>
  <div id="25"><sup><a href="https://www.kitobook.com/compare/book/40/04/25/" title="сравнение переводов, параллельные ссылки">25</a></sup> Jaliladan, Dekapolisdan, Quddusdan, Yahudiyadan va Iordanning narigi tomonidagi yerlardan ko‘plab odamlar Isoga ergashib kelardi.</div>
</div>