<div itemprop="articleBody" class="text">
  <div id="1"><sup><a href="https://www.kitobook.com/compare/book/40/19/1/" title="сравнение переводов, параллельные ссылки">1</a></sup> Iso bu gaplarini tugatgandan keyin, Jalilani tark etdi. U Iordan daryosining narigi tomonidagi Yahudiya o‘lkasiga bordi.</div>
  <div id="2"><sup><a href="https://www.kitobook.com/compare/book/40/19/2/" title="сравнение переводов, параллельные ссылки">2</a></sup> Bir talay olomon Isoga ergashib borgan edi. Iso u yerda xastalarga shifo berdi.</div>
  <div id="3"><sup><a href="https://www.kitobook.com/compare/book/40/19/3/" title="сравнение переводов, параллельные ссылки">3</a></sup> Bir necha farziylar Isoning oldiga keldilar va Uni sinamoqchi bo‘lib so‘radilar: — Qonunga ko‘ra, erkak kishi har qanday sabab bilan o‘z xotinidan ajralishi mumkinmi?</div>
  <div id="4"><sup><a href="https://www.kitobook.com/compare/book/40/19/4/" title="сравнение переводов, параллельные ссылки">4</a></sup> Iso ularga shunday javob berdi: — Nahotki sizlar: “Azalda Yaratuvchi odamlarni erkagu ayol qilib yaratdi”, degan so‘zlarni o‘qimagan bo‘lsangizlar?</div>
  <div id="5"><sup><a href="https://www.kitobook.com/compare/book/40/19/5/" title="сравнение переводов, параллельные ссылки">5</a></sup> “Shuning uchun erkak kishi ota–onasidan bo‘lak chiqib, xotiniga bog‘lanib qoladi, ikkalasi bir tan bo‘ladilar.”</div>
  <div id="6"><sup><a href="https://www.kitobook.com/compare/book/40/19/6/" title="сравнение переводов, параллельные ссылки">6</a></sup> Bunga ko‘ra, ular endi ikkita emas, balki bir tan hisoblanadilar. Xudo birga qo‘shganni bandasi ajratmasin.</div>
  <div id="7"><sup><a href="https://www.kitobook.com/compare/book/40/19/7/" title="сравнение переводов, параллельные ссылки">7</a></sup> Farziylar esa Isoga dedilar: — Unday bo‘lsa, nima uchun Muso, erkak o‘z xotiniga taloq xatini yozib berib, jo‘natib yuborsin, deb amr bergan?</div>
  <div id="8"><sup><a href="https://www.kitobook.com/compare/book/40/19/8/" title="сравнение переводов, параллельные ссылки">8</a></sup> Iso ularga shunday javob berdi: — Sizlar bag‘ritosh bo‘lganlaringiz uchun, Muso xotinlaringiz bilan ajrashishga sizlarga ruxsat bergan, ammo azalda bunday bo‘lmagan.</div>
  <div id="9"><sup><a href="https://www.kitobook.com/compare/book/40/19/9/" title="сравнение переводов, параллельные ссылки">9</a></sup> Men sizlarga shuni aytayin: kim xiyonatdan boshqa sabab tufayli o‘z xotini bilan ajrashib, boshqasiga uylansa, zino qilgan bo‘ladi.</div>
  <div id="10"><sup><a href="https://www.kitobook.com/compare/book/40/19/10/" title="сравнение переводов, параллельные ссылки">10</a></sup> Shogirdlar Isoga dedilar: — Agar erkakning xotiniga nisbatan shunday majburiyati bo‘lsa, uylanmagan yaxshiroq ekan– da!</div>
  <div id="11"><sup><a href="https://www.kitobook.com/compare/book/40/19/11/" title="сравнение переводов, параллельные ссылки">11</a></sup> Iso esa shogirdlariga: — Ha, bu ta’limotimni hamma ham qabul qilavermaydi, — dedi. — Bu ta’limotim Xudo atagan odamlargagina tegishli.</div>
  <div id="12"><sup><a href="https://www.kitobook.com/compare/book/40/19/12/" title="сравнение переводов, параллельные ссылки">12</a></sup> Ba’zi erkaklarning uylana olmasligiga ayrim sabablar bor: ba’zilarning erkakligi tug‘ma zaifdir. Boshqalari esa odamlar tomonidan bichilgan. Yana boshqalari Osmon Shohligi yo‘lida uylanishdan voz kechadilar. Bu ta’limotni qabul qila oladigan qabul qilsin.</div>
  <div id="13"><sup><a href="https://www.kitobook.com/compare/book/40/19/13/" title="сравнение переводов, параллельные ссылки">13</a></sup> Iso bolalarimizga qo‘l qo‘yib duo qilsin, deb odamlar Isoning oldiga bolalarni olib kelishdi. Shogirdlar esa bolalarni olib kelgan odamlarni koyidilar.</div>
  <div id="14"><sup><a href="https://www.kitobook.com/compare/book/40/19/14/" title="сравнение переводов, параллельные ссылки">14</a></sup> Ammo Iso dedi: — Bolalarga yo‘l beringlar, Mening oldimga kelishiga to‘sqinlik qilmanglar! Zero, Osmon Shohligi shundaylarnikidir.</div>
  <div id="15"><sup><a href="https://www.kitobook.com/compare/book/40/19/15/" title="сравнение переводов, параллельные ссылки">15</a></sup> Iso bolalarning boshiga qo‘lini qo‘yib duo qildi, keyin O‘z yo‘liga ketdi.</div>
  <div id="16"><sup><a href="https://www.kitobook.com/compare/book/40/19/16/" title="сравнение переводов, параллельные ссылки">16</a></sup> Shu mahal bir kishi Isoning yoniga kelib: — Ustoz! Abadiy hayotga ega bo‘lishim uchun qanday yaxshi ish qilishim kerak? — deb so‘radi.</div>
  <div id="17"><sup><a href="https://www.kitobook.com/compare/book/40/19/17/" title="сравнение переводов, параллельные ссылки">17</a></sup> Iso unga dedi: — Nega Mendan yaxshi ish to‘g‘risida so‘rayapsiz? Birgina Xudodan boshqa hech kim yaxshi emas. Abadiy hayotdan bahramand bo‘lishni istasangiz, Xudoning amrlariga rioya qiling.</div>
  <div id="18"><sup><a href="https://www.kitobook.com/compare/book/40/19/18/" title="сравнение переводов, параллельные ссылки">18</a></sup> — Qaysilariga? — deb so‘radi u. Iso dedi: — “Qotillik qilmang. Zino qilmang. O‘g‘irlik qilmang. Yolg‘on guvohlik bermang.</div>
  <div id="19"><sup><a href="https://www.kitobook.com/compare/book/40/19/19/" title="сравнение переводов, параллельные ссылки">19</a></sup> Ota– onangizni hurmat qiling. O‘zgani o‘zingizni sevganday seving”, degan amrlarga.</div>
  <div id="20"><sup><a href="https://www.kitobook.com/compare/book/40/19/20/" title="сравнение переводов, параллельные ссылки">20</a></sup> Yigit Unga dedi: — Bularning hammasiga amal qilib kelaman. Yana nima qilishim kerak?</div>
  <div id="21"><sup><a href="https://www.kitobook.com/compare/book/40/19/21/" title="сравнение переводов, параллельные ссылки">21</a></sup> Iso yigitga aytdi: — Agar komil bo‘lishni istasangiz, borib, mol– mulkingizni sotib, pulini kambag‘allarga tarqating. Shunda osmonda xazinangiz bo‘ladi. Keyin kelib, Menga ergashing.</div>
  <div id="22"><sup><a href="https://www.kitobook.com/compare/book/40/19/22/" title="сравнение переводов, параллельные ссылки">22</a></sup> Yigit bu so‘zlarni eshitib, g‘amgin bo‘lib qaytib ketdi, chunki uning mol–mulki ko‘p edi.</div>
  <div id="23"><sup><a href="https://www.kitobook.com/compare/book/40/19/23/" title="сравнение переводов, параллельные ссылки">23</a></sup> Iso shogirdlariga dedi: — Sizga chinini aytayin: boy odamning Osmon Shohligiga kirishi qiyin bo‘ladi.</div>
  <div id="24"><sup><a href="https://www.kitobook.com/compare/book/40/19/24/" title="сравнение переводов, параллельные ссылки">24</a></sup> Sizlarga yana shuni aytay: boyning Xudo Shohligiga kirishidan ko‘ra, tuyaning igna teshigidan o‘tishi osonroqdir.</div>
  <div id="25"><sup><a href="https://www.kitobook.com/compare/book/40/19/25/" title="сравнение переводов, параллельные ссылки">25</a></sup> Shogirdlar buni eshitib, g‘oyat ajablanishdi va: — Unday bo‘lsa, kim najot topa olar ekan? — deyishdi.</div>
  <div id="26"><sup><a href="https://www.kitobook.com/compare/book/40/19/26/" title="сравнение переводов, параллельные ссылки">26</a></sup> Iso ularga ko‘z tikib dedi: — Inson uchun bu imkonsizdir, lekin Xudo uchun hamma narsaning imkoni bor.</div>
  <div id="27"><sup><a href="https://www.kitobook.com/compare/book/40/19/27/" title="сравнение переводов, параллельные ссылки">27</a></sup> Shunda Butrus dedi: — Mana, biz uy–joyimizni tashlab, Sizning orqangizdan ergashib keldik. Buning evaziga nima olamiz?</div>
  <div id="28"><sup><a href="https://www.kitobook.com/compare/book/40/19/28/" title="сравнение переводов, параллельные ссылки">28</a></sup> Iso ularga shunday javob berdi: — Sizga chinini aytayin: hamma narsa yangilanganda va Inson O‘g‘li O‘zining ulug‘vor taxtida o‘tirganda, Mening orqamdan ergashib kelgan sizlar ham o‘n ikkita taxtga o‘tirib, Isroilning o‘n ikki qabilasiga hukmronlik qilasizlar.</div>
  <div id="29"><sup><a href="https://www.kitobook.com/compare/book/40/19/29/" title="сравнение переводов, параллельные ссылки">29</a></sup> Men uchun uy–joyini, aka–ukalarini, opa–singillarini, ota–onasini, bolalarini yoki yer– mulkini tashlab ketgan har bir kishi bulardan yuz hissa ortiqrog‘ini olib, abadiy hayotga ega bo‘ladi.</div>
  <div id="30"><sup><a href="https://www.kitobook.com/compare/book/40/19/30/" title="сравнение переводов, параллельные ссылки">30</a></sup> Ammo birinchi bo‘lganlarning ko‘plari oxirgi bo‘ladilar, oxirgilar esa birinchi bo‘ladilar.</div>
</div>