<div itemprop="articleBody" class="text">
  <div id="1"><sup><a href="https://www.kitobook.com/compare/book/40/14/1/" title="сравнение переводов, параллельные ссылки">1</a></sup> Shu orada viloyat hukmdori Hirod Iso to‘g‘risidagi xabarlarni eshitib,</div>
  <div id="2"><sup><a href="https://www.kitobook.com/compare/book/40/14/2/" title="сравнение переводов, параллельные ссылки">2</a></sup> amaldorlariga dedi: — Bu Yahyo cho‘mdiruvchi ekanligi aniq! U tirilib kelgan, shuning uchun mo‘jizalar ko‘rsatish qudratiga ega.</div>
  <div id="3"><sup><a href="https://www.kitobook.com/compare/book/40/14/3/" title="сравнение переводов, параллельные ссылки">3</a></sup> Uning bu gapni aytishiga sabab shu edi: bundan ancha vaqt oldin Hirod Yahyoni hibsga olgandi. U o‘z ukasi Filipning xotini Hirodiya dastidan Yahyoni kishanlab, zindonga tashlagan edi.</div>
  <div id="4"><sup><a href="https://www.kitobook.com/compare/book/40/14/4/" title="сравнение переводов, параллельные ссылки">4</a></sup> Chunki Yahyo unga: “Bu xotin bilan yashashingiz qonunga zid”, — deb aytar edi.</div>
  <div id="5"><sup><a href="https://www.kitobook.com/compare/book/40/14/5/" title="сравнение переводов, параллельные ссылки">5</a></sup> Hirod Yahyoni o‘ldirishni xohlagan bo‘lsa–da, xalqdan qo‘rqqan edi. Chunki odamlar Yahyoni payg‘ambar deb bilishardi.</div>
  <div id="6"><sup><a href="https://www.kitobook.com/compare/book/40/14/6/" title="сравнение переводов, параллельные ссылки">6</a></sup> Xirodning tug‘ilgan kuni bo‘lganda, Xirodiyaning qizi o‘rtaga chiqib raqsga tushdi. Qizning raqsi Xirodga shunchalik yoqdiki,</div>
  <div id="7"><sup><a href="https://www.kitobook.com/compare/book/40/14/7/" title="сравнение переводов, параллельные ссылки">7</a></sup> Xirod unga: “Ont ichaman, so‘ragan narsangni muhayyo qilaman”, deb va’da berdi.</div>
  <div id="8"><sup><a href="https://www.kitobook.com/compare/book/40/14/8/" title="сравнение переводов, параллельные ссылки">8</a></sup> Qiz esa onasining gapiga kirib: — Menga Yahyo cho‘mdiruvchining boshini laganda keltirib bering! — dedi.</div>
  <div id="9"><sup><a href="https://www.kitobook.com/compare/book/40/14/9/" title="сравнение переводов, параллельные ссылки">9</a></sup> Shoh aytgan gapidan afsus chekdi, ammo mehmonlari oldida qasam ichgani uchun qizning iltimosini bajarishni buyurdi.</div>
  <div id="10"><sup><a href="https://www.kitobook.com/compare/book/40/14/10/" title="сравнение переводов, параллельные ссылки">10</a></sup> U zindonga odam yuborib, Yahyoning boshini oldirdi.</div>
  <div id="11"><sup><a href="https://www.kitobook.com/compare/book/40/14/11/" title="сравнение переводов, параллельные ссылки">11</a></sup> Uning boshini laganda keltirib qizga berdilar, qiz esa onasiga olib borib berdi.</div>
  <div id="12"><sup><a href="https://www.kitobook.com/compare/book/40/14/12/" title="сравнение переводов, параллельные ссылки">12</a></sup> Yahyoning shogirdlari kelib, ustozning jasadini oldilar, uni dafn etdilar. So‘ng borib, Isoga xabar berdilar.</div>
  <div id="13"><sup><a href="https://www.kitobook.com/compare/book/40/14/13/" title="сравнение переводов, параллельные ссылки">13</a></sup> Yahyo haqidagi xabarni eshitgandan keyin, Iso qayiqqa tushib, yolg‘iz O‘zi kimsasiz joyga suzib ketdi. Olomon esa bu haqda eshitib, shaharlardan piyoda Uning orqasidan ergashishdi.</div>
  <div id="14"><sup><a href="https://www.kitobook.com/compare/book/40/14/14/" title="сравнение переводов, параллельные ссылки">14</a></sup> Iso qayiqdan chiqqanda, katta bir olomonni ko‘rdi. Ularga achinib ketib, xastalariga shifo berdi.</div>
  <div id="15"><sup><a href="https://www.kitobook.com/compare/book/40/14/15/" title="сравнение переводов, параллельные ссылки">15</a></sup> Kech kirganda, shogirdlar Isoning oldiga kelib dedilar: — Bu joy kimsasiz ekan, buning ustiga, juda kech bo‘lib qoldi. Xalqni jo‘natib yuboring, toki ular atrofdagi qishloqlarga borib, o‘zlariga yegulik sotib olishsin.</div>
  <div id="16"><sup><a href="https://www.kitobook.com/compare/book/40/14/16/" title="сравнение переводов, параллельные ссылки">16</a></sup> Iso ularga dedi: — Ketishlariga hojat yo‘q, sizlar ularga ovqat beringlar.</div>
  <div id="17"><sup><a href="https://www.kitobook.com/compare/book/40/14/17/" title="сравнение переводов, параллельные ссылки">17</a></sup> — Bizda bor–yo‘g‘i beshta non va ikkita baliq bor, — deb javob berdi shogirdlar.</div>
  <div id="18"><sup><a href="https://www.kitobook.com/compare/book/40/14/18/" title="сравнение переводов, параллельные ссылки">18</a></sup> — O‘sha narsalarni Menga olib kelinglar, — dedi Iso.</div>
  <div id="19"><sup><a href="https://www.kitobook.com/compare/book/40/14/19/" title="сравнение переводов, параллельные ссылки">19</a></sup> U odamlarga maysalar ustiga o‘tirishni buyurdi. So‘ng beshta non bilan ikkita baliqni oldi–da, osmonga qarab shukrona duosini o‘qidi. U nonlarni sindirib, shogirdlariga berdi, shogirdlar nonlarni odamlarga tarqatishdi.</div>
  <div id="20"><sup><a href="https://www.kitobook.com/compare/book/40/14/20/" title="сравнение переводов, параллельные ссылки">20</a></sup> Hamma yeb to‘ydi. Ortib qolgan non burdalarini yig‘ib olishganda, to‘la o‘n ikki savat chiqdi.</div>
  <div id="21"><sup><a href="https://www.kitobook.com/compare/book/40/14/21/" title="сравнение переводов, параллельные ссылки">21</a></sup> Ayollar va bolalarni hisobga olmaganda, taxminan besh mingga yaqin odam non yegan edi.</div>
  <div id="22"><sup><a href="https://www.kitobook.com/compare/book/40/14/22/" title="сравнение переводов, параллельные ссылки">22</a></sup> Iso vaqt o‘tkazmay, shogirdlarini qayiqqa tushirib, ko‘lning narigi tomoniga ketishga majbur qildi. Olomonni esa uylariga qaytarib jo‘natib yubordi.</div>
  <div id="23"><sup><a href="https://www.kitobook.com/compare/book/40/14/23/" title="сравнение переводов, параллельные ссылки">23</a></sup> U odamlarni ketqizib yuborgandan keyin, ibodat qilish uchun bir O‘zi tepalikka chiqdi. Oqshom tushdi, U hamon o‘sha yerda yolg‘iz edi.</div>
  <div id="24"><sup><a href="https://www.kitobook.com/compare/book/40/14/24/" title="сравнение переводов, параллельные ссылки">24</a></sup> Qayiq esa qirg‘oqdan ancha uzoqlashib qolgandi. Shamol qayiqqa qarshi esayotgani uchun, to‘lqinlar qayiqqa kelib urilardi.</div>
  <div id="25"><sup><a href="https://www.kitobook.com/compare/book/40/14/25/" title="сравнение переводов, параллельные ссылки">25</a></sup> Erta saharda Iso ko‘l ustida yurib, shogirdlari yoniga keldi.</div>
  <div id="26"><sup><a href="https://www.kitobook.com/compare/book/40/14/26/" title="сравнение переводов, параллельные ссылки">26</a></sup> Shogirdlar esa ko‘l yuzida yurib kelayotgan Isoni ko‘rib, qattiq vahimaga tushishdi. Qo‘rqqanlaridan: — Bu arvoh–ku! — deb baqirib yuborishdi.</div>
  <div id="27"><sup><a href="https://www.kitobook.com/compare/book/40/14/27/" title="сравнение переводов, параллельные ссылки">27</a></sup> Lekin Iso o‘sha zahoti ularga: — Dadil bo‘linglar! Qo‘rqmanglar, bu Menman! — dedi.</div>
  <div id="28"><sup><a href="https://www.kitobook.com/compare/book/40/14/28/" title="сравнение переводов, параллельные ссылки">28</a></sup> Shunda Butrus: — Hazrat, agar haqiqatan bu Siz bo‘lsangiz, amr bering, men suv ustida yurib Sizning oldingizga boray, — dedi.</div>
  <div id="29"><sup><a href="https://www.kitobook.com/compare/book/40/14/29/" title="сравнение переводов, параллельные ссылки">29</a></sup> Iso: — Kel! — dedi. Butrus qayiqdan chiqib, suv ustida yurgancha Iso tomon yo‘l oldi.</div>
  <div id="30"><sup><a href="https://www.kitobook.com/compare/book/40/14/30/" title="сравнение переводов, параллельные ссылки">30</a></sup> Ammo shamolning kuchli ekanligidan qo‘rqib ketdi. U suvga cho‘ka boshlab: — Hazrat, meni qutqaring! — deb baqirdi.</div>
  <div id="31"><sup><a href="https://www.kitobook.com/compare/book/40/14/31/" title="сравнение переводов, параллельные ссылки">31</a></sup> Iso shu zahoti qo‘lini cho‘zib, Butrusni ushladi–da: — Ey imoni sust, nega ikkilanding?! — dedi.</div>
  <div id="32"><sup><a href="https://www.kitobook.com/compare/book/40/14/32/" title="сравнение переводов, параллельные ссылки">32</a></sup> Ular qayiqqa tushganlaridan keyin, shamol tindi.</div>
  <div id="33"><sup><a href="https://www.kitobook.com/compare/book/40/14/33/" title="сравнение переводов, параллельные ссылки">33</a></sup> Qayiqdagilar Isoga sajda qilib: — Siz haqiqatan ham Xudoning O‘g‘lisiz! — dedilar.</div>
  <div id="34"><sup><a href="https://www.kitobook.com/compare/book/40/14/34/" title="сравнение переводов, параллельные ссылки">34</a></sup> Ular ko‘ldan suzib o‘tib, Genisaret o‘lkasiga keldilar.</div>
  <div id="35"><sup><a href="https://www.kitobook.com/compare/book/40/14/35/" title="сравнение переводов, параллельные ссылки">35</a></sup> U yerdagi odamlar Isoni tanidilar va atrofga xabar yuborib, hamma xastalarni Isoning oldiga olib keldilar.</div>
  <div id="36"><sup><a href="https://www.kitobook.com/compare/book/40/14/36/" title="сравнение переводов, параллельные ссылки">36</a></sup> Xastalar Isodan: “Hech bo‘lmasa kiyimingizning etagiga qo‘l tekkizaylik”, deb iltimos qilishardi. Unga qo‘l tekkizganlarning hammasi shifo topishardi.</div>
</div>