<div itemprop="articleBody" class="text">
  <div id="1"><sup><a href="https://www.kitobook.com/compare/book/40/08/1/" title="сравнение переводов, параллельные ссылки">1</a></sup> Iso tog‘dan tushganda katta bir olomon Uning orqasidan ergashdi.</div>
  <div id="2"><sup><a href="https://www.kitobook.com/compare/book/40/08/2/" title="сравнение переводов, параллельные ссылки">2</a></sup> Shu orada teri kasalligiga chalingan bir odam Isoning oldiga keldi. U tiz cho‘kib, dedi: — Hazrat, bilaman, istasangiz, meni bu kasallikdan Siz poklay olasiz.</div>
  <div id="3"><sup><a href="https://www.kitobook.com/compare/book/40/08/3/" title="сравнение переводов, параллельные ссылки">3</a></sup> Iso qo‘lini uzatib, unga tekkizdi–da: — Istayman, pok bo‘l! — dedi. Teri kasalligiga chalingan odam shu zahoti dardidan forig‘ bo‘ldi.</div>
  <div id="4"><sup><a href="https://www.kitobook.com/compare/book/40/08/4/" title="сравнение переводов, параллельные ссылки">4</a></sup> Iso unga dedi: — Menga qara! Bu to‘g‘rida birovga og‘iz ocha ko‘rma. Borib, o‘zingni ruhoniyga ko‘rsat. Poklanganingni hammaga isbot qilish uchun Muso amr qilgan qurbonliklarni keltir.</div>
  <div id="5"><sup><a href="https://www.kitobook.com/compare/book/40/08/5/" title="сравнение переводов, параллельные ссылки">5</a></sup> Iso Kafarnahum shahriga kirib kelganda, bir Rim yuzboshisi Uning oldiga kelib, yolvordi:</div>
  <div id="6"><sup><a href="https://www.kitobook.com/compare/book/40/08/6/" title="сравнение переводов, параллельные ссылки">6</a></sup> — Hazrat, xizmatkorim uyda to‘shakka mixlanib yotibdi. U qattiq azob chekyapti.</div>
  <div id="7"><sup><a href="https://www.kitobook.com/compare/book/40/08/7/" title="сравнение переводов, параллельные ссылки">7</a></sup> — Mayli, Men borib, xizmatkoringizni sog‘aytiraman, — dedi Iso.</div>
  <div id="8"><sup><a href="https://www.kitobook.com/compare/book/40/08/8/" title="сравнение переводов, параллельные ссылки">8</a></sup> Yuzboshi shunday dedi: — Hazrat! Kulbamga oyoq bosishingiz uchun nomunosibman. Siz buyursangiz, bas, xizmatkorim sog‘ayib ketadi.</div>
  <div id="9"><sup><a href="https://www.kitobook.com/compare/book/40/08/9/" title="сравнение переводов, параллельные ссылки">9</a></sup> Men o‘zim buyruqqa tobe odamman, ammo mening ham qo‘lim ostida askarlarim bor. Biriga “ket” desam, ketadi, boshqasiga “kel” desam, keladi. Biron xizmatkorimga “shuni qil” desam, qiladi.</div>
  <div id="10"><sup><a href="https://www.kitobook.com/compare/book/40/08/10/" title="сравнение переводов, параллельные ссылки">10</a></sup> Iso yuzboshining bu gapini eshitib, hayratlandi. U orqasidan ergashib kelayotganlarga dedi: — Sizlarga chinini aytayin: Men Isroilda bunday kuchli imonga ega bo‘lgan bironta odamni uchratmadim.</div>
  <div id="11"><sup><a href="https://www.kitobook.com/compare/book/40/08/11/" title="сравнение переводов, параллельные ссылки">11</a></sup> Sizlarga shuni aytaman: ko‘p odamlar sharqu g‘arbdan kelib, Ibrohim, Is’hoq va Yoqub bilan birga Osmon Shohligida ziyofatga o‘tiradilar.</div>
  <div id="12"><sup><a href="https://www.kitobook.com/compare/book/40/08/12/" title="сравнение переводов, параллельные ссылки">12</a></sup> Osmon Shohligining merosxo‘rlari esa tashqaridagi zulmatga quvib chiqariladi. Ular u yerda qattiq pushaymon bo‘lib, fig‘on chekadilar.</div>
  <div id="13"><sup><a href="https://www.kitobook.com/compare/book/40/08/13/" title="сравнение переводов, параллельные ссылки">13</a></sup> Keyin Iso yuzboshiga dedi: — Boring, siz ishonganingizday bo‘lsin. Yuzboshining xizmatkori o‘sha zahoti sog‘ayib ketdi.</div>
  <div id="14"><sup><a href="https://www.kitobook.com/compare/book/40/08/14/" title="сравнение переводов, параллельные ссылки">14</a></sup> Iso Butrusning uyiga kelganda, uning qaynanasi isitmalab, to‘shakda yotganini ko‘rdi.</div>
  <div id="15"><sup><a href="https://www.kitobook.com/compare/book/40/08/15/" title="сравнение переводов, параллельные ссылки">15</a></sup> Iso uning qo‘liga tegishi bilan isitmasi tushdi. Ayol turib, Unga xizmat qildi.</div>
  <div id="16"><sup><a href="https://www.kitobook.com/compare/book/40/08/16/" title="сравнение переводов, параллельные ссылки">16</a></sup> Kech kirganda Isoning oldiga jin chalgan ko‘plab odamlarni olib kelishdi. U so‘z bilan jinlarni quvib chiqardi, xasta odamlarning hammasiga shifo berdi.</div>
  <div id="17"><sup><a href="https://www.kitobook.com/compare/book/40/08/17/" title="сравнение переводов, параллельные ссылки">17</a></sup> Shu tariqa Ishayo payg‘ambarning quyidagi aytgan so‘zi bajo bo‘ldi: “Dardlarimizni u o‘ziga oldi, Og‘riqlarimizdan bizni forig‘ qildi.”</div>
  <div id="18"><sup><a href="https://www.kitobook.com/compare/book/40/08/18/" title="сравнение переводов, параллельные ссылки">18</a></sup> Iso atrofida bir talay olomonni ko‘rib, shogirdlariga ko‘lning narigi tomoniga o‘tishni buyurdi.</div>
  <div id="19"><sup><a href="https://www.kitobook.com/compare/book/40/08/19/" title="сравнение переводов, параллельные ссылки">19</a></sup> Shu payt Tavrot tafsirchisi Isoning oldiga kelib dedi: — Ustoz, qayerga borsangiz ham, men ortingizdan boraman.</div>
  <div id="20"><sup><a href="https://www.kitobook.com/compare/book/40/08/20/" title="сравнение переводов, параллельные ссылки">20</a></sup> Iso unga shunday dedi: — Tulkilarning uyalari bor, qushlarning inlari bor. Inson O‘g‘lining esa bosh qo‘yadigan joyi yo‘q.</div>
  <div id="21"><sup><a href="https://www.kitobook.com/compare/book/40/08/21/" title="сравнение переводов, параллельные ссылки">21</a></sup> Shogird bo‘lgan boshqa bir odam esa Isoga: — Hazrat, ijozat bering, avval borib otamni dafn qilib kelay, — dedi.</div>
  <div id="22"><sup><a href="https://www.kitobook.com/compare/book/40/08/22/" title="сравнение переводов, параллельные ссылки">22</a></sup> Iso esa Unga dedi: — Sen ortimdan yur. Marhumlarni ruhan o‘lik bo‘lganlar dafn qilsinlar.</div>
  <div id="23"><sup><a href="https://www.kitobook.com/compare/book/40/08/23/" title="сравнение переводов, параллельные ссылки">23</a></sup> Iso qayiqqa tushdi, shogirdlari ham Unga ergashib, qayiqqa tushdilar.</div>
  <div id="24"><sup><a href="https://www.kitobook.com/compare/book/40/08/24/" title="сравнение переводов, параллельные ссылки">24</a></sup> Shu orada ko‘lda bo‘ron ko‘tarildi, to‘lqinlar qayiqni suvga to‘ldira boshladi. Iso esa uxlayotgan edi.</div>
  <div id="25"><sup><a href="https://www.kitobook.com/compare/book/40/08/25/" title="сравнение переводов, параллельные ссылки">25</a></sup> Shunda shogirdlari Isoning oldiga borib: — Hazrat, bizni qutqaring! Halok bo‘lyapmiz! — deb Isoni uyg‘otdilar.</div>
  <div id="26"><sup><a href="https://www.kitobook.com/compare/book/40/08/26/" title="сравнение переводов, параллельные ссылки">26</a></sup> Iso ularga dedi: — Nega qo‘rqyapsizlar, ey imoni sustlar? So‘ng turib, shamolga va to‘lqinlarga do‘q urdi. Shu ondayoq chuqur sukunat cho‘kdi.</div>
  <div id="27"><sup><a href="https://www.kitobook.com/compare/book/40/08/27/" title="сравнение переводов, параллельные ссылки">27</a></sup> Qayiqdagilar hayratlanib, bir–biriga: — Bu kim bo‘ldi ekan–a? Hatto shamol va to‘lqinlar Unga bo‘ysunadi–ya! — deyishdi.</div>
  <div id="28"><sup><a href="https://www.kitobook.com/compare/book/40/08/28/" title="сравнение переводов, параллельные ссылки">28</a></sup> Iso ko‘lning narigi qirg‘og‘iga, Gadara shahrining yaqiniga yetib bordi. Shunda jinga chalingan ikki odam qabrlar orasidan yugurib chiqib, Isoni qarshilashdi. Ular shunchalik vahshiy edilarki, bironta odam u yerdan o‘ta olmasdi.</div>
  <div id="29"><sup><a href="https://www.kitobook.com/compare/book/40/08/29/" title="сравнение переводов, параллельные ссылки">29</a></sup> Ular shunday deb baqirishdi: — Ey Xudoning O‘g‘li! Bizni tinch qo‘y! Sen bizga vaqtidan oldin azob bergani bu yerga keldingmi?</div>
  <div id="30"><sup><a href="https://www.kitobook.com/compare/book/40/08/30/" title="сравнение переводов, параллельные ссылки">30</a></sup> Ulardan nariroqda katta bir cho‘chqa podasi oziqlanayotgan edi.</div>
  <div id="31"><sup><a href="https://www.kitobook.com/compare/book/40/08/31/" title="сравнение переводов, параллельные ссылки">31</a></sup> Jinlar Isoga yolvorib: — Agar bizlarni quvib chiqaradigan bo‘lsang, unda cho‘chqa podasiga yuborgin, — deyishdi.</div>
  <div id="32"><sup><a href="https://www.kitobook.com/compare/book/40/08/32/" title="сравнение переводов, параллельные ссылки">32</a></sup> Iso ularga: — Boringlar! — deyishi bilanoq, jinlar odamlar ichidan chiqib, cho‘chqalarning ichiga kirib olishdi. Shu onda butun cho‘chqa podasi tik qiyalikdan ko‘lga yopirilib, suvda nobud bo‘ldi.</div>
  <div id="33"><sup><a href="https://www.kitobook.com/compare/book/40/08/33/" title="сравнение переводов, параллельные ссылки">33</a></sup> Cho‘chqa boquvchilar esa qochib shaharga bordilar. Jinga chalinganlar bilan bo‘lib o‘tgan hodisani hammaga gapirib berdilar.</div>
  <div id="34"><sup><a href="https://www.kitobook.com/compare/book/40/08/34/" title="сравнение переводов, параллельные ссылки">34</a></sup> Shunda butun shahar aholisi Isoning oldiga bordi. Uni ko‘rgach, yurtimizdan chiqib ket, deb o‘tinib so‘radilar.</div>
</div>