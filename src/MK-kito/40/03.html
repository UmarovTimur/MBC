<div itemprop="articleBody" class="text">
  <div id="1"><sup><a href="https://www.kitobook.com/compare/book/40/03/1/" title="сравнение переводов, параллельные ссылки">1</a></sup> O‘sha kunlarda Yahyo cho‘mdiruvchi Yahudiya cho‘lida va’z qila boshladi.</div>
  <div id="2"><sup><a href="https://www.kitobook.com/compare/book/40/03/2/" title="сравнение переводов, параллельные ссылки">2</a></sup> U odamlarga: “Tavba qilinglar, chunki Osmon Shohligi yaqinlashdi!” — deb aytardi.</div>
  <div id="3"><sup><a href="https://www.kitobook.com/compare/book/40/03/3/" title="сравнение переводов, параллельные ссылки">3</a></sup> Yahyo to‘g‘risida Ishayo payg‘ambar shunday degan edi: “Sahroda bir ovoz yangramoqda: Egamizga yo‘l hozirlang, Unga to‘g‘ri yo‘l oching!”</div>
  <div id="4"><sup><a href="https://www.kitobook.com/compare/book/40/03/4/" title="сравнение переводов, параллельные ссылки">4</a></sup> Yahyo tuya junidan to‘qilgan kiyim kiyib, charm kamar taqib yurardi. Uning yeguligi chigirtka va yovvoyi asal edi.</div>
  <div id="5"><sup><a href="https://www.kitobook.com/compare/book/40/03/5/" title="сравнение переводов, параллельные ссылки">5</a></sup> Uning oldiga butun Quddus shahridan, Yahudiya o‘lkasidan va Iordan daryosi atroflaridan odamlar kelardi.</div>
  <div id="6"><sup><a href="https://www.kitobook.com/compare/book/40/03/6/" title="сравнение переводов, параллельные ссылки">6</a></sup> Ular gunohlarini e’tirof etishar, Yahyo esa ularni Iordan suviga cho‘mdirardi.</div>
  <div id="7"><sup><a href="https://www.kitobook.com/compare/book/40/03/7/" title="сравнение переводов, параллельные ссылки">7</a></sup> Farziy va sadduqiy mazhablaridan bo‘lgan ko‘p odamlar suvga cho‘mdirilish uchun kelayotganlarini Yahyo ko‘rib, dedi: “Hoy, ilonlar zoti! Boshingizga kelayotgan Xudo g‘azabidan qochib qutulasiz, deb sizlarga kim uqtirdi?</div>
  <div id="8"><sup><a href="https://www.kitobook.com/compare/book/40/03/8/" title="сравнение переводов, параллельные ссылки">8</a></sup> Tavbaga yarasha samara beringlar!</div>
  <div id="9"><sup><a href="https://www.kitobook.com/compare/book/40/03/9/" title="сравнение переводов, параллельные ссылки">9</a></sup> O‘zingizcha: “Biz Ibrohim naslidanmiz”, deb aytishni xayolingizga ham keltirmanglar! Sizlarga shuni aytay: Xudo mana bu toshlardan Ibrohimga avlod tiklashga qodir.</div>
  <div id="10"><sup><a href="https://www.kitobook.com/compare/book/40/03/10/" title="сравнение переводов, параллельные ссылки">10</a></sup> Hozirdanoq daraxtlar ildizida bolta yotibdi. Yaxshi meva bermagan har bir daraxt kesilib, olovga tashlanadi.</div>
  <div id="11"><sup><a href="https://www.kitobook.com/compare/book/40/03/11/" title="сравнение переводов, параллельные ссылки">11</a></sup> Tavba qilganingizni ko‘rsatish uchun men sizlarni suvga cho‘mdiryapman. Lekin ortimdan mendan ham qudratliroq bo‘lgan bir Zot kelmoqda. Men Uning choriqlarini ko‘tarib yurishga ham arzimayman. U sizlarni Muqaddas Ruhga va olovga cho‘mdiradi.</div>
  <div id="12"><sup><a href="https://www.kitobook.com/compare/book/40/03/12/" title="сравнение переводов, параллельные ссылки">12</a></sup> Uning panshaxasi qo‘lida tayyor turibdi. U O‘z xirmonini shopiradi: bug‘doyini omborga to‘plab, somonni so‘nmas olovda yondirib yuboradi.”</div>
  <div id="13"><sup><a href="https://www.kitobook.com/compare/book/40/03/13/" title="сравнение переводов, параллельные ссылки">13</a></sup> Shu orada Iso Jaliladan Iordan daryosi bo‘yiga bordi. U Yahyo tomonidan suvga cho‘mdirilmoqchi edi.</div>
  <div id="14"><sup><a href="https://www.kitobook.com/compare/book/40/03/14/" title="сравнение переводов, параллельные ссылки">14</a></sup> Lekin Yahyo Isoni to‘xtatmoqchi bo‘lib dedi: — Aslida Siz meni suvga cho‘mdirishingiz kerak! Siz bo‘lsangiz mening oldimga keldingiz!</div>
  <div id="15"><sup><a href="https://www.kitobook.com/compare/book/40/03/15/" title="сравнение переводов, параллельные ссылки">15</a></sup> Iso unga dedi: — Keling, bu safar shunday bo‘la qolsin. Axir biz Xudoning irodasini to‘la bajarishimiz zarur. Shundan keyin Yahyo rozi bo‘ldi.</div>
  <div id="16"><sup><a href="https://www.kitobook.com/compare/book/40/03/16/" title="сравнение переводов, параллельные ссылки">16</a></sup> Iso suvga cho‘mdirildi. U suvdan chiqqan zahoti, osmon ochilib ketdi va Iso O‘z ustiga Xudoning Ruhi kaptar shaklida tushib qo‘nganini ko‘rdi.</div>
  <div id="17"><sup><a href="https://www.kitobook.com/compare/book/40/03/17/" title="сравнение переводов, параллельные ссылки">17</a></sup> Shu payt osmondan: “Bu Mening sevikli O‘g‘limdir, Undan nihoyatda mamnunman”, — degan ovoz keldi.</div>
</div>