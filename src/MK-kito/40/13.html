<div itemprop="articleBody" class="text">
  <div id="1"><sup><a href="https://www.kitobook.com/compare/book/40/13/1/" title="сравнение переводов, параллельные ссылки">1</a></sup> O‘sha kuni Iso uydan chiqib, ko‘l bo‘yiga borib o‘tirdi.</div>
  <div id="2"><sup><a href="https://www.kitobook.com/compare/book/40/13/2/" title="сравнение переводов, параллельные ссылки">2</a></sup> Uning atrofida shu qadar ko‘p olomon to‘plandiki, U qayiqqa tushib, o‘tirishga majbur bo‘ldi. Olomon esa ko‘l qirg‘og‘ida turardi.</div>
  <div id="3"><sup><a href="https://www.kitobook.com/compare/book/40/13/3/" title="сравнение переводов, параллельные ссылки">3</a></sup> Iso masal orqali xalqqa ko‘p narsalarni o‘rgatdi: “Quloq solinglar! Bir dehqon urug‘ sepgani chiqibdi.</div>
  <div id="4"><sup><a href="https://www.kitobook.com/compare/book/40/13/4/" title="сравнение переводов, параллельные ссылки">4</a></sup> U urug‘ sepayotganda ba’zi urug‘lar so‘qmoq yo‘l ustiga tushibdi. Qushlar uchib kelib, urug‘larni cho‘qib ketibdi.</div>
  <div id="5"><sup><a href="https://www.kitobook.com/compare/book/40/13/5/" title="сравнение переводов, параллельные ссылки">5</a></sup> Ba’zi urug‘lar tuprog‘i kam toshloqqa tushibdi. Tuproq chuqur bo‘lmagani uchun, urug‘lar tez ko‘karib chiqibdi.</div>
  <div id="6"><sup><a href="https://www.kitobook.com/compare/book/40/13/6/" title="сравнение переводов, параллельные ссылки">6</a></sup> Biroq quyosh chiqqach, qovjirab, ildizi bo‘lmagani uchun so‘lib qolibdi.</div>
  <div id="7"><sup><a href="https://www.kitobook.com/compare/book/40/13/7/" title="сравнение переводов, параллельные ссылки">7</a></sup> Boshqa urug‘lar tikanlar orasiga tushibdi. Tikanlar o‘sib, urug‘larni bo‘g‘ib qo‘yibdi.</div>
  <div id="8"><sup><a href="https://www.kitobook.com/compare/book/40/13/8/" title="сравнение переводов, параллельные ссылки">8</a></sup> Yana boshqa urug‘lar esa yaxshi tuproqqa tushibdi. Ba’zilari yuz, ba’zilari oltmish, ba’zilari esa o‘ttiz barobar ko‘p hosil beribdi.</div>
  <div id="9"><sup><a href="https://www.kitobook.com/compare/book/40/13/9/" title="сравнение переводов, параллельные ссылки">9</a></sup> Kimning eshitar qulog‘i bo‘lsa, eshitsin!”</div>
  <div id="10"><sup><a href="https://www.kitobook.com/compare/book/40/13/10/" title="сравнение переводов, параллельные ссылки">10</a></sup> Shundan keyin shogirdlar kelib, Isodan so‘radilar: — Nega odamlarga masallar bilan gapiryapsiz?</div>
  <div id="11"><sup><a href="https://www.kitobook.com/compare/book/40/13/11/" title="сравнение переводов, параллельные ссылки">11</a></sup> U shunday javob berdi: — Osmon Shohligining sirlarini bilish ularga emas, sizlarga berilgan.</div>
  <div id="12"><sup><a href="https://www.kitobook.com/compare/book/40/13/12/" title="сравнение переводов, параллельные ссылки">12</a></sup> Zero, kimda bor bo‘lsa, unga yana beriladi va unda mo‘l–ko‘lchilik bo‘ladi. Ammo kimda yo‘q bo‘lsa, bori ham tortib olinadi.</div>
  <div id="13"><sup><a href="https://www.kitobook.com/compare/book/40/13/13/" title="сравнение переводов, параллельные ссылки">13</a></sup> Odamlarga masallar bilan gapirayotganimning sababi shuki, ular qarab turib ko‘rmaydilar, quloq solib turib, eshitmaydilar va anglamaydilar.</div>
  <div id="14"><sup><a href="https://www.kitobook.com/compare/book/40/13/14/" title="сравнение переводов, параллельные ссылки">14</a></sup> Ishayoning bashorati ularda bajo bo‘lgan: “Sizlar e’tibor berib tinglaysiz, Lekin hech qachon tushunmaysiz, Yaxshilab qarab turasiz, Ammo hech qachon anglamaysiz.</div>
  <div id="15"><sup><a href="https://www.kitobook.com/compare/book/40/13/15/" title="сравнение переводов, параллельные ссылки">15</a></sup> Zero, bu xalqning aqli o‘tmas bo‘ldi, Quloqlari og‘irlashdi, Ular ko‘zlarini yumib olishdi. Toki ko‘zlari bilan ko‘rmasinlar, Quloqlari bilan eshitmasinlar, Aqllari bilan anglamasinlar, Tag‘in Menga qaytib, shifo topmasinlar.”</div>
  <div id="16"><sup><a href="https://www.kitobook.com/compare/book/40/13/16/" title="сравнение переводов, параллельные ссылки">16</a></sup> Sizlar esa nihoyatda baxtlisizlar! Axir, sizlarning ko‘zlaringiz ko‘radi, quloqlaringiz eshitadi.</div>
  <div id="17"><sup><a href="https://www.kitobook.com/compare/book/40/13/17/" title="сравнение переводов, параллельные ссылки">17</a></sup> Sizlarga chinini aytay: qanchadan– qancha payg‘ambarlar, qanchadan–qancha solih odamlar siz ko‘rganlarni ko‘rishni istaganlar, ammo ko‘rmaganlar. Sizlar eshitganlarni eshitishni ular istaganlar, ammo eshitmaganlar.</div>
  <div id="18"><sup><a href="https://www.kitobook.com/compare/book/40/13/18/" title="сравнение переводов, параллельные ссылки">18</a></sup> “Urug‘ sepuvchi haqidagi masalning ma’nosini anglab olinglar.</div>
  <div id="19"><sup><a href="https://www.kitobook.com/compare/book/40/13/19/" title="сравнение переводов, параллельные ссылки">19</a></sup> Osmon Shohligi to‘g‘risidagi kalomni eshitgan, ammo tushunib olmagan odamga yovuz shayton kelib, uning yuragiga ekilgan kalomni o‘g‘irlab ketadi. So‘qmoq yo‘l ustiga tushgan urug‘lar ana shularga ishoradir.</div>
  <div id="20"><sup><a href="https://www.kitobook.com/compare/book/40/13/20/" title="сравнение переводов, параллельные ссылки">20</a></sup> Toshloq yerga sepilgan urug‘lar esa shunday odamlarni bildiradi: ular kalomni eshitganda, uni darrov sevinch bilan qabul qiladilar.</div>
  <div id="21"><sup><a href="https://www.kitobook.com/compare/book/40/13/21/" title="сравнение переводов, параллельные ссылки">21</a></sup> Lekin ularning ildizi bo‘lmagani uchun uzoq vaqtga chidamaydilar. Kalom tufayli qiyinchilik yoki quvg‘inga duchor bo‘lishsa, darrov chekinadilar.</div>
  <div id="22"><sup><a href="https://www.kitobook.com/compare/book/40/13/22/" title="сравнение переводов, параллельные ссылки">22</a></sup> Tikanlar orasiga sepilgan urug‘lar shunday odamlarni bildiradiki, ular Xudoning kalomini eshitadilar, lekin dunyoning tashvishlari va boylikka o‘chlik kalomni bo‘g‘ib qo‘yadi, kalom esa samarasiz qoladi.</div>
  <div id="23"><sup><a href="https://www.kitobook.com/compare/book/40/13/23/" title="сравнение переводов, параллельные ссылки">23</a></sup> Yaxshi tuproqqa sepilgan urug‘lar esa shunday odamlarni bildiradi: ular kalomni eshitib, uning ma’nosini tushunib oladilar. Ularning ba’zilari yuz barobar, ba’zilari yetmish barobar va ba’zilari o‘ttiz barobar mo‘l hosil beradilar.”</div>
  <div id="24"><sup><a href="https://www.kitobook.com/compare/book/40/13/24/" title="сравнение переводов, параллельные ссылки">24</a></sup> Iso ularga boshqa bir masal aytib berdi: “Osmon Shohligini o‘z dalasiga yaxshi urug‘ sepgan bir odamning vaziyatiga o‘xshatsa bo‘ladi.</div>
  <div id="25"><sup><a href="https://www.kitobook.com/compare/book/40/13/25/" title="сравнение переводов, параллельные ссылки">25</a></sup> Hamma uxlab yotganda, dushman kelib, bug‘doyzorga begona o‘t urug‘ini sepib ketibdi.</div>
  <div id="26"><sup><a href="https://www.kitobook.com/compare/book/40/13/26/" title="сравнение переводов, параллельные ссылки">26</a></sup> Bug‘doy o‘sib, boshoqlay boshlaganda, begona o‘tlar ham o‘sib chiqibdi.</div>
  <div id="27"><sup><a href="https://www.kitobook.com/compare/book/40/13/27/" title="сравнение переводов, параллельные ссылки">27</a></sup> Xizmatkorlar kelib, xo‘jayinga aytibdilar: — Xo‘jayin, dalangizga yaxshi urug‘ ekkan edingiz–ku! Manavi begona o‘tlar qayoqdan paydo bo‘ldi ekan?</div>
  <div id="28"><sup><a href="https://www.kitobook.com/compare/book/40/13/28/" title="сравнение переводов, параллельные ссылки">28</a></sup> — Bu — dushmanning ishi, — deb javob beribdi xo‘jayin. Xizmatkorlar xo‘jayinga: — Istasangiz, biz borib o‘sha o‘tlarni yulib tashlaymiz.</div>
  <div id="29"><sup><a href="https://www.kitobook.com/compare/book/40/13/29/" title="сравнение переводов, параллельные ссылки">29</a></sup> — Yo‘q, — debdi u, — sizlar begona o‘tlarni yulayotganlaringizda, bug‘doyni ham qo‘shib yulib olishingiz mumkin.</div>
  <div id="30"><sup><a href="https://www.kitobook.com/compare/book/40/13/30/" title="сравнение переводов, параллельные ссылки">30</a></sup> Mayli, o‘rim–yig‘im paytigacha bug‘doy bilan birga begona o‘tlar ham o‘saversin. Payti kelganda o‘roqchilarga: “Avval begona o‘tlarni yig‘ishtirib, bog‘langlar–da, yoqib yuboringlar, keyin bug‘doyni yig‘ishtirib, omborxonamga joylanglar”, deyman.</div>
  <div id="31"><sup><a href="https://www.kitobook.com/compare/book/40/13/31/" title="сравнение переводов, параллельные ссылки">31</a></sup> Iso ularga yana boshqa bir masalni aytib berdi: “Osmon Shohligi bir odam o‘z bog‘iga sepgan xantal urug‘iga o‘xshaydi.</div>
  <div id="32"><sup><a href="https://www.kitobook.com/compare/book/40/13/32/" title="сравнение переводов, параллельные ссылки">32</a></sup> Xantal urug‘larning eng maydasi bo‘lsa–da, o‘sib chiqqanda, hamma ko‘katlardan baland bo‘ladi. U shunday daraxt bo‘ladiki, qushlar uning shoxlariga uya quradi.”</div>
  <div id="33"><sup><a href="https://www.kitobook.com/compare/book/40/13/33/" title="сравнение переводов, параллельные ссылки">33</a></sup> Iso ularga boshqa bir masalni ham aytib berdi: “Xudoning Shohligi xamirturushga o‘xshaydi. Ayol bir bo‘lak xamirturushni uch tog‘ora unga qorsa ham, hamma xamir oshadi.”</div>
  <div id="34"><sup><a href="https://www.kitobook.com/compare/book/40/13/34/" title="сравнение переводов, параллельные ссылки">34</a></sup> Iso bularning hammasini olomonga masallar bilan gapirdi. Masalsiz ularga hech narsa to‘g‘risida gapirmasdi.</div>
  <div id="35"><sup><a href="https://www.kitobook.com/compare/book/40/13/35/" title="сравнение переводов, параллельные ссылки">35</a></sup> Shunday qilib, payg‘ambarning quyidagi so‘zlari bajo bo‘ldi: “Og‘zimni masalga ochaman, Dunyo yaratilgandan beri sir saqlanganlarni Sizga e’lon qilaman.”</div>
  <div id="36"><sup><a href="https://www.kitobook.com/compare/book/40/13/36/" title="сравнение переводов, параллельные ссылки">36</a></sup> Shundan keyin Iso olomon oldidan ketib, uyga kirdi. Shogirdlari Isoning oldiga kelib: — Begona o‘tlar haqidagi masalni bizga tushuntirib bering, — dedilar.</div>
  <div id="37"><sup><a href="https://www.kitobook.com/compare/book/40/13/37/" title="сравнение переводов, параллельные ссылки">37</a></sup> Iso shunday javob berdi: — Yaxshi urug‘ sepuvchi Inson O‘g‘lidir.</div>
  <div id="38"><sup><a href="https://www.kitobook.com/compare/book/40/13/38/" title="сравнение переводов, параллельные ссылки">38</a></sup> Dala olamdir, yaxshi urug‘lar — Osmon Shohligining odamlari, begona o‘tlar esa yovuz shaytonning odamlaridir.</div>
  <div id="39"><sup><a href="https://www.kitobook.com/compare/book/40/13/39/" title="сравнение переводов, параллельные ссылки">39</a></sup> Begona o‘tlarni sepgan dushman — iblis, o‘rim–yig‘im — oxirzamon, o‘roqchilar esa farishtalardir.</div>
  <div id="40"><sup><a href="https://www.kitobook.com/compare/book/40/13/40/" title="сравнение переводов, параллельные ссылки">40</a></sup> Begona o‘tlarni yig‘ishtirib, olovda yoqishganday, oxirzamonda ham xuddi shunday voqea yuz beradi.</div>
  <div id="41"><sup><a href="https://www.kitobook.com/compare/book/40/13/41/" title="сравнение переводов, параллельные ссылки">41</a></sup> Inson O‘g‘li O‘z farishtalarini yuboradi. Farishtalar Uning Shohligidan gunohga undagan hammani va barcha badkirdorlarni yig‘ib oladilar.</div>
  <div id="42"><sup><a href="https://www.kitobook.com/compare/book/40/13/42/" title="сравнение переводов, параллельные ссылки">42</a></sup> Ularni lovullab turgan o‘choqqa tashlaydilar. Badkirdorlar u yerda qattiq pushaymon bo‘lib, fig‘on chekadilar.</div>
  <div id="43"><sup><a href="https://www.kitobook.com/compare/book/40/13/43/" title="сравнение переводов, параллельные ссылки">43</a></sup> Shunda solihlar o‘z Otalarining Shohligida quyosh kabi porlaydilar. Kimning eshitar qulog‘i bo‘lsa, eshitsin!</div>
  <div id="44"><sup><a href="https://www.kitobook.com/compare/book/40/13/44/" title="сравнение переводов, параллельные ссылки">44</a></sup> “Osmon Shohligi dalada yashirilgan xazinaga o‘xshaydi. Bir odam uni topib olibdi. Uni yana yashirib, xursand bo‘lganidan bor–yo‘g‘ini sotib, u dalani xarid qilibdi.”</div>
  <div id="45"><sup><a href="https://www.kitobook.com/compare/book/40/13/45/" title="сравнение переводов, параллельные ссылки">45</a></sup> “Osmon Shohligi nodir marvarid izlayotgan bir savdogarga o‘xshaydi.</div>
  <div id="46"><sup><a href="https://www.kitobook.com/compare/book/40/13/46/" title="сравнение переводов, параллельные ссылки">46</a></sup> Savdogar qimmatbaho marvaridni topganda, bor–yo‘g‘ini sotib, marvaridni xarid qilibdi.”</div>
  <div id="47"><sup><a href="https://www.kitobook.com/compare/book/40/13/47/" title="сравнение переводов, параллельные ссылки">47</a></sup> “Osmon Shohligi baliqchilar dengizga tashlagan to‘rga o‘xshaydi. To‘rga turli xil baliqlar tutilibdi.</div>
  <div id="48"><sup><a href="https://www.kitobook.com/compare/book/40/13/48/" title="сравнение переводов, параллельные ссылки">48</a></sup> To‘r to‘lgach, baliqchilar uni qirg‘oqqa tortib chiqarishibdi va o‘tirib, yaxshi baliqlarni savatlarga solishibdi, yomonlarini esa tashlab yuborishibdi.</div>
  <div id="49"><sup><a href="https://www.kitobook.com/compare/book/40/13/49/" title="сравнение переводов, параллельные ссылки">49</a></sup> Oxirzamonda ham xuddi shunday bo‘ladi: farishtalar kelib, fosiqlarni solihlar orasidan ajratib olib,</div>
  <div id="50"><sup><a href="https://www.kitobook.com/compare/book/40/13/50/" title="сравнение переводов, параллельные ссылки">50</a></sup> lovullagan o‘choqqa tashlaydilar. O‘choqqa tushganlar qattiq pushaymon bo‘lib, fig‘on chekadilar.”</div>
  <div id="51"><sup><a href="https://www.kitobook.com/compare/book/40/13/51/" title="сравнение переводов, параллельные ссылки">51</a></sup> Iso shogirdlaridan so‘radi: — Bularning hammasini tushundingizlarmi? — Tushundik, — deb javob berdi ular.</div>
  <div id="52"><sup><a href="https://www.kitobook.com/compare/book/40/13/52/" title="сравнение переводов, параллельные ссылки">52</a></sup> Iso ularga dedi: — Shunday ekan, Osmon Shohligiga shogird tushgan har bir Tavrot tafsirchisi omboridan ham yangi, ham eski narsalarni olib chiqayotgan uy egasiga o‘xshaydi.</div>
  <div id="53"><sup><a href="https://www.kitobook.com/compare/book/40/13/53/" title="сравнение переводов, параллельные ссылки">53</a></sup> Iso bu masallarni aytib bo‘lgach, u yerdan ketdi.</div>
  <div id="54"><sup><a href="https://www.kitobook.com/compare/book/40/13/54/" title="сравнение переводов, параллельные ссылки">54</a></sup> U ona shahriga kelib, sinagogada odamlarga ta’lim berdi. Odamlar esa hayratga tushib dedilar: — Bu Odam shuncha donolikni va mo‘jiza ko‘rsatish qudratini qayerdan olgan ekan–a?</div>
  <div id="55"><sup><a href="https://www.kitobook.com/compare/book/40/13/55/" title="сравнение переводов, параллельные ссылки">55</a></sup> Bu o‘sha duradgorning o‘g‘li emasmi?! Onasining ismi Maryam, ukalari Yoqub, Yusuf, Shimo‘n va Yahudo–ku!</div>
  <div id="56"><sup><a href="https://www.kitobook.com/compare/book/40/13/56/" title="сравнение переводов, параллельные ссылки">56</a></sup> Uning singillari ham oramizda yashaydi! Bunday buyuk ishlarni U qanday qilar ekan–a?</div>
  <div id="57"><sup><a href="https://www.kitobook.com/compare/book/40/13/57/" title="сравнение переводов, параллельные ссылки">57</a></sup> Odamlar Isodan qattiq xafa bo‘ldilar. Iso esa ularga dedi: — Payg‘ambar ona shahridan va o‘z uyidan boshqa hamma yerda izzatlanadi.</div>
  <div id="58"><sup><a href="https://www.kitobook.com/compare/book/40/13/58/" title="сравнение переводов, параллельные ссылки">58</a></sup> Odamlarning ishonchsizligi tufayli, Iso u yerda hech qanday mo‘jiza ko‘rsatmadi.</div>
</div>