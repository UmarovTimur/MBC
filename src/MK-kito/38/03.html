<div itemprop="articleBody" class="text">
  <div id="1"><sup><a href="https://www.kitobook.com/compare/book/38/03/1/" title="сравнение переводов, параллельные ссылки">1</a></sup> Keyin farishta menga Egamizning farishtasi oldida oliy ruhoniy Yoshua turganini ko‘rsatdi. Yoshuaning o‘ng tomonida esa shayton uni ayblab turgan edi.</div>
  <div id="2"><sup><a href="https://www.kitobook.com/compare/book/38/03/2/" title="сравнение переводов, параллельные ссылки">2</a></sup> Egamiz shaytonga shunday dedi: — Ey, shayton! Gaplaringning hammasi yolg‘on! Men Quddusni tanlagan Egangman. Men senga aytaman, gaplaring yolg‘on! Axir, bu kishi alangadan qutqarilgan bir o‘tin parchasiday emasmi?!</div>
  <div id="3"><sup><a href="https://www.kitobook.com/compare/book/38/03/3/" title="сравнение переводов, параллельные ссылки">3</a></sup> Farishtaning oldida turgan Yoshua kir kiyimlarda edi.</div>
  <div id="4"><sup><a href="https://www.kitobook.com/compare/book/38/03/4/" title="сравнение переводов, параллельные ссылки">4</a></sup> Farishta atrofida turganlarga: — Uning kir kiyimlarini yechinglar, — dedi. Yoshuaga esa: — Mana, qara, Men sening gunohlaringni olib tashladim, — dedi. — Endi senga toza, bayramlarda kiyadigan yangi kiyimlarni kiydiraman.</div>
  <div id="5"><sup><a href="https://www.kitobook.com/compare/book/38/03/5/" title="сравнение переводов, параллельные ссылки">5</a></sup> Keyin men: — Uning boshiga toza salla kiydiringlar, — dedim. Uning boshiga toza salla, ustiga esa yangi kiyim kiydirishdi. Egamizning farishtasi uning yonida turar edi.</div>
  <div id="6"><sup><a href="https://www.kitobook.com/compare/book/38/03/6/" title="сравнение переводов, параллельные ссылки">6</a></sup> Keyin Egamizning farishtasi Yoshuani ogohlantirib, shunday dedi:</div>
  <div id="7"><sup><a href="https://www.kitobook.com/compare/book/38/03/7/" title="сравнение переводов, параллельные ссылки">7</a></sup> “Sarvari Olam shunday aytmoqda: — Agar sen Mening yo‘llarimdan yurib, Mening talablarimni bajarsang, Mening uyimda, Ma’badim hovlilarida bosh bo‘lasan. Senga shu yerda turganlar orasidan joy beraman.</div>
  <div id="8"><sup><a href="https://www.kitobook.com/compare/book/38/03/8/" title="сравнение переводов, параллельные ссылки">8</a></sup> Ey oliy ruhoniy Yoshua, quloq sol! Oldingda turgan ruhoniylar ham quloq solishsin. Sizlar kelajakda sodir bo‘ladigan voqealarning ramzisizlar. Men ismi “Novda” bo‘lgan xizmatkorimni zohir qilaman.</div>
  <div id="9"><sup><a href="https://www.kitobook.com/compare/book/38/03/9/" title="сравнение переводов, параллельные ссылки">9</a></sup> Men Yoshuaning oldiga bir tosh qo‘ydim. Mening yetti ko‘zim o‘sha toshga qadalgan. Bu toshning ustiga Men yozuv yozaman, — demoqda Sarvari Olam. — Mana shu yurtning gunohini bir kunda olib tashlayman.</div>
  <div id="10"><sup><a href="https://www.kitobook.com/compare/book/38/03/10/" title="сравнение переводов, параллельные ссылки">10</a></sup> O‘sha kuni sizlar qo‘ni– qo‘shnilaringizni chaqirib, o‘z uzumzorlaringizda va anjir daraxtlaringiz tagida o‘tirasizlar. Sarvari Olamning kalomi shudir.”</div>
</div>