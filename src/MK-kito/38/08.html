<div itemprop="articleBody" class="text">
  <div id="1"><sup><a href="https://www.kitobook.com/compare/book/38/08/1/" title="сравнение переводов, параллельные ссылки">1</a></sup> Sarvari Olam menga O‘z so‘zini ayon qildi.</div>
  <div id="2"><sup><a href="https://www.kitobook.com/compare/book/38/08/2/" title="сравнение переводов, параллельные ссылки">2</a></sup> Sarvari Olam shunday aytmoqda: “Men Quddusni juda qattiq rashk qilaman. Unga bo‘lgan rashkim alangaday yonmoqda.”</div>
  <div id="3"><sup><a href="https://www.kitobook.com/compare/book/38/08/3/" title="сравнение переводов, параллельные ссылки">3</a></sup> Egamizning kalomi shudir: “Men Quddusga qaytaman, Sion Mening maskanim bo‘ladi. Shunda Quddus, sadoqatli shahar, deb ataladi. Mening tog‘im — Sarvari Olamning tog‘i muqaddas tog‘, deb ataladi.”</div>
  <div id="4"><sup><a href="https://www.kitobook.com/compare/book/38/08/4/" title="сравнение переводов, параллельные ссылки">4</a></sup> Sarvari Olam shunday demoqda: “Cholu kampirlar yana Quddus ko‘chalarida o‘tiradilar. Yoshi ulug‘ bo‘lgani uchun ularning qo‘llarida hassalari bo‘ladi.</div>
  <div id="5"><sup><a href="https://www.kitobook.com/compare/book/38/08/5/" title="сравнение переводов, параллельные ссылки">5</a></sup> Shaharning ko‘chalari o‘ynayotgan bolalar bilan to‘ladi.”</div>
  <div id="6"><sup><a href="https://www.kitobook.com/compare/book/38/08/6/" title="сравнение переводов, параллельные ссылки">6</a></sup> Sarvari Olamning kalomi shudir: “Balki bularning hammasi xalqimdan qolganlariga imkonsizday tuyular. Ammo bu ishlar Men uchun imkonsiz emas”, demoqda Sarvari Olam.</div>
  <div id="7"><sup><a href="https://www.kitobook.com/compare/book/38/08/7/" title="сравнение переводов, параллельные ссылки">7</a></sup> Sarvari Olam shunday aytmoqda: “Men sharq va g‘arbda sarson bo‘lgan O‘z xalqimni qutqaraman.</div>
  <div id="8"><sup><a href="https://www.kitobook.com/compare/book/38/08/8/" title="сравнение переводов, параллельные ссылки">8</a></sup> Ularni yana Quddusda yashash uchun olib kelaman. Ular Mening xalqim bo‘ladi, Men esa ularning Xudosi bo‘laman. Ularning ustidan sadoqat va odillik bilan hukm suraman.”</div>
  <div id="9"><sup><a href="https://www.kitobook.com/compare/book/38/08/9/" title="сравнение переводов, параллельные ссылки">9</a></sup> Sarvari Olam shunday demoqda: “Dovyurak bo‘linglar, endi sizlar payg‘ambarlarning so‘zlarini eshityapsizlar. Ma’bad — Mening uyim qayta qurilishi uchun poydevor qo‘yilayotganda o‘sha payg‘ambarlar shu yerda edilar.</div>
  <div id="10"><sup><a href="https://www.kitobook.com/compare/book/38/08/10/" title="сравнение переводов, параллельные ссылки">10</a></sup> Ha, o‘sha kunlardan ilgari odamlarga ish haqi berilmasdi, hayvonlardan ham hech bir foyda kelmasdi. Dushmanlar xalqqa tinchlik bermasdi. Men hammani bir–biriga qarshi qilib qo‘ygan edim.</div>
  <div id="11"><sup><a href="https://www.kitobook.com/compare/book/38/08/11/" title="сравнение переводов, параллельные ссылки">11</a></sup> Ammo endi, ey, xalqimning qolganlari, sizlar bilan Men oldingiday munosabatda bo‘lmayman, — demoqda Sarvari Olam.</div>
  <div id="12"><sup><a href="https://www.kitobook.com/compare/book/38/08/12/" title="сравнение переводов, параллельные ссылки">12</a></sup> — Sizlar tinchlikda urug‘laringizni ekasizlar. Toklaringiz serhosil bo‘ladi. Yer hosil beradi, osmondan shudring tushadi. Sizlarni Men mana shular bilan barakalayman.</div>
  <div id="13"><sup><a href="https://www.kitobook.com/compare/book/38/08/13/" title="сравнение переводов, параллельные ссылки">13</a></sup> Ey Yahudo va Isroil xalqi, sizlar boshqa xalqlar orasida la’natlangan xalqning ramzi edingizlar. Endi bunday bo‘lmaydi! Men sizlarni qutqaraman. Sizlar baraka ramzi va manbayi bo‘lasizlar. Qo‘rqmanglar! Dadil bo‘linglar!”</div>
  <div id="14"><sup><a href="https://www.kitobook.com/compare/book/38/08/14/" title="сравнение переводов, параллельные ссылки">14</a></sup> Sarvari Olam shunday aytmoqda: “Ota– bobolaringiz Mening jahlimni chiqarganda boshlariga ofat keltiraman, degandim. O‘z fikrimdan qaytmadim, — demoqda Sarvari Olam.</div>
  <div id="15"><sup><a href="https://www.kitobook.com/compare/book/38/08/15/" title="сравнение переводов, параллельные ссылки">15</a></sup> — Qo‘rqmanglar. Ey Quddus va Yahudo xalqi, endi Men, sizlarga yaxshilik keltiraman, deb qaror qildim.</div>
  <div id="16"><sup><a href="https://www.kitobook.com/compare/book/38/08/16/" title="сравнение переводов, параллельные ссылки">16</a></sup> Quyidagi aytganlarimni qilishingiz kerak: Bir–biringizga haqiqatni gapiring. Hukm qilganingizda odil qaror chiqarib, tinchlik o‘rnating.</div>
  <div id="17"><sup><a href="https://www.kitobook.com/compare/book/38/08/17/" title="сравнение переводов, параллельные ссылки">17</a></sup> Bir–biringizga qarshi yovuz rejalar tuzmanglar, yolg‘on qasam ichmanglar. Men bulardan nafratlanaman.” Sarvari Olamning kalomi shudir.</div>
  <div id="18"><sup><a href="https://www.kitobook.com/compare/book/38/08/18/" title="сравнение переводов, параллельные ссылки">18</a></sup> Sarvari Olam menga O‘z so‘zini ayon qildi.</div>
  <div id="19"><sup><a href="https://www.kitobook.com/compare/book/38/08/19/" title="сравнение переводов, параллельные ссылки">19</a></sup> Sarvari Olam shunday aytmoqda: “Ey Yahudo xalqi, to‘rtinchi, beshinchi, yettinchi va o‘ninchi oylar endi azayu ro‘za vaqti emas, balki sizlar uchun shodu xurramlik va quvnoq bayram davri bo‘ladi. Sizlar haqiqat va tinchlikni sevinglar.”</div>
  <div id="20"><sup><a href="https://www.kitobook.com/compare/book/38/08/20/" title="сравнение переводов, параллельные ссылки">20</a></sup> Sarvari Olam shunday demoqda: “Hali boshqa shaharlarda yashaydigan odamlar ham Quddusga keladi.</div>
  <div id="21"><sup><a href="https://www.kitobook.com/compare/book/38/08/21/" title="сравнение переводов, параллельные ссылки">21</a></sup> Bir shaharning aholisi ikkinchi shaharda yashovchilarning oldiga borib: ‘Biz ketyapmiz, yuringlar, Egamizdan marhamat so‘raylik, Sarvari Olamga sajda qilaylik’, deb aytadi.”</div>
  <div id="22"><sup><a href="https://www.kitobook.com/compare/book/38/08/22/" title="сравнение переводов, параллельные ссылки">22</a></sup> Ko‘p ellar va kuchli xalqlar Quddusga, Sarvari Olamdan mehr–shafqat so‘rashga va Unga sajda qilishga keladilar.</div>
  <div id="23"><sup><a href="https://www.kitobook.com/compare/book/38/08/23/" title="сравнение переводов, параллельные ссылки">23</a></sup> Sarvari Olamning kalomi shudir: “O‘sha kunlarda turli tillarda gapiruvchi xalqlardan kelgan o‘n kishi bir yahudiyni ushlab oladi. Uning kiyimidan mahkam tutadi–da, unga: ‘Biz sen bilan boraylik. Axir, biz Xudo sizlar bilan ekanligini eshitdik’, deb aytishadi.”</div>
</div>