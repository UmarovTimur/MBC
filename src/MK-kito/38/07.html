<div itemprop="articleBody" class="text">
  <div id="1"><sup><a href="https://www.kitobook.com/compare/book/38/07/1/" title="сравнение переводов, параллельные ссылки">1</a></sup> Shoh Doro hukmronligining to‘rtinchi yili, to‘qqizinchi oyi edi. Mana shu Xislav oyining to‘rtinchi kunida Egamiz O‘z so‘zini Zakariyoga ayon qildi.</div>
  <div id="2"><sup><a href="https://www.kitobook.com/compare/book/38/07/2/" title="сравнение переводов, параллельные ссылки">2</a></sup> Bundan oldin Baytil aholisi Egamizdan iltifot so‘rash uchun Sarizar, Raxemmalek va ularning odamlarini Ma’badga yuborib, shunday degan edi:</div>
  <div id="3"><sup><a href="https://www.kitobook.com/compare/book/38/07/3/" title="сравнение переводов, параллельные ссылки">3</a></sup> — Borib, Sarvari Olamning uyida bo‘lgan ruhoniy va payg‘ambarlardan so‘ranglar: “Biz ancha yillardan beri Egamizning uyi vayron qilingan oyda qayg‘urib, ro‘za tutib kelamiz. Shunday qilishda davom etaveraylikmi?”</div>
  <div id="4"><sup><a href="https://www.kitobook.com/compare/book/38/07/4/" title="сравнение переводов, параллельные ссылки">4</a></sup> Sarvari Olam Zakariyoga ayon qilgan so‘zida shunday dedi:</div>
  <div id="5"><sup><a href="https://www.kitobook.com/compare/book/38/07/5/" title="сравнение переводов, параллельные ссылки">5</a></sup> — Bu yurtdagi barcha odamlarga va ruhoniylarga ayt: “Ha, sizlar mana shu o‘tgan yetmish yil davomida beshinchi va yettinchi oylarda ro‘za tutib, qayg‘urdingizlar. Ammo buni Men uchun emas, o‘zingiz uchun qilgan edingizlar!</div>
  <div id="6"><sup><a href="https://www.kitobook.com/compare/book/38/07/6/" title="сравнение переводов, параллельные ссылки">6</a></sup> Qorningizni to‘ydirish uchun yeb–ichganingizday, o‘z manfaatingiz uchun ro‘za tutib qayg‘urgansizlar.</div>
  <div id="7"><sup><a href="https://www.kitobook.com/compare/book/38/07/7/" title="сравнение переводов, параллельные ссылки">7</a></sup> Men o‘tgan payg‘ambarlar orqali ham sizlarni shu haqda ogohlantirganman– ku! O‘sha paytlarda Quddus va uning atrofidagi qishloqlar odamga to‘la edi. U yerda farovonlik hukm surar edi. Nagav cho‘li va Yahudo qir etaklarida ham odamlar yashardilar.”</div>
  <div id="8"><sup><a href="https://www.kitobook.com/compare/book/38/07/8/" title="сравнение переводов, параллельные ссылки">8</a></sup> Egamiz Zakariyoga quyidagi so‘zlarni ayon qildi:</div>
  <div id="9"><sup><a href="https://www.kitobook.com/compare/book/38/07/9/" title="сравнение переводов, параллельные ссылки">9</a></sup> — Men, Sarvari Olam shunday degan edim: “Adolatli hukm qilinglar. Bir–biringizga mehribon bo‘linglar, rahm–shafqat qilinglar.</div>
  <div id="10"><sup><a href="https://www.kitobook.com/compare/book/38/07/10/" title="сравнение переводов, параллельные ссылки">10</a></sup> Bevalarga, yetimlarga, musofirlarga, kambag‘allarga zulm qilmanglar. Bir–biringizga qarshi yovuz rejalar tuzmanglar.”</div>
  <div id="11"><sup><a href="https://www.kitobook.com/compare/book/38/07/11/" title="сравнение переводов, параллельные ссылки">11</a></sup> Ammo xalqim quloq solishdan bosh tortdi. O‘jarlik qilib, eshitmaslik uchun quloqlarini berkitdilar.</div>
  <div id="12"><sup><a href="https://www.kitobook.com/compare/book/38/07/12/" title="сравнение переводов, параллельные ссылки">12</a></sup> Men, Sarvari Olam, O‘z Ruhim bilan payg‘ambarlar orqali so‘zlarimni ayon qilganman. Ammo xalqim yuragini tosh qilib, qonun va o‘gitlarga quloq solmadi. Shuning uchun Men juda qattiq g‘azablandim.</div>
  <div id="13"><sup><a href="https://www.kitobook.com/compare/book/38/07/13/" title="сравнение переводов, параллельные ссылки">13</a></sup> “Men chaqirganimda ular eshitmagandek, ular chaqirganda Men ham eshitmadim, — deydi Sarvari Olam.</div>
  <div id="14"><sup><a href="https://www.kitobook.com/compare/book/38/07/14/" title="сравнение переводов, параллельные ссылки">14</a></sup> — Men ularni o‘zlari tanimagan, bilmagan xalqlar orasiga sochib tashladim. Shunday qilib, ularning yurti vayron bo‘ldi. Na u yerga birov boradi, na u yerdan birov keladi. O‘sha ajoyib yurt vayron bo‘ldi.”</div>
</div>