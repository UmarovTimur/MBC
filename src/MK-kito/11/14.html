<div itemprop="articleBody" class="text">
  <div id="1"><sup><a href="https://www.kitobook.com/compare/book/11/14/1/" title="сравнение переводов, параллельные ссылки">1</a></sup> O‘sha paytda shoh Yeribomning o‘g‘li Abiyo kasal bo‘lib qoldi.</div>
  <div id="2"><sup><a href="https://www.kitobook.com/compare/book/11/14/2/" title="сравнение переводов, параллельные ссылки">2</a></sup> Yeribom xotiniga: — Qani, tur, kiyimlaringni o‘zgartir, toki mening xotinim ekanligingni hech kim bilib qolmasin, — dedi. — Shilo‘ga jo‘na. Payg‘ambar Oxiyo o‘sha yerda. Isroil xalqining shohi bo‘lishim haqida u bashorat qilgan edi.</div>
  <div id="3"><sup><a href="https://www.kitobook.com/compare/book/11/14/3/" title="сравнение переводов, параллельные ссылки">3</a></sup> O‘nta non, bir nechta kulcha, bir xumcha asal olib, payg‘ambar Oxiyoning huzuriga bor. O‘g‘limizga nima bo‘lishini u senga aytadi.</div>
  <div id="4"><sup><a href="https://www.kitobook.com/compare/book/11/14/4/" title="сравнение переводов, параллельные ссылки">4</a></sup> Xotini Yeribom aytganiday qildi, o‘rnidan turib, Shilo‘ga yo‘l oldi. Oxiyoning uyiga yetib ham keldi. Oxiyo qartayganidan ko‘zlari ko‘rmaydigan bo‘lib qolgan edi.</div>
  <div id="5"><sup><a href="https://www.kitobook.com/compare/book/11/14/5/" title="сравнение переводов, параллельные ссылки">5</a></sup> Egamiz Oxiyoga dedi: — Ana, Yeribomning xotini kelyapti, qara, qiyofasini o‘zgartirib olgan, o‘g‘li kasal, unga nima bo‘ladi — shuni sendan so‘ramoqchi. Unga shunday–shunday deb ayt.</div>
  <div id="6"><sup><a href="https://www.kitobook.com/compare/book/11/14/6/" title="сравнение переводов, параллельные ссылки">6</a></sup> Yeribomning xotini eshikni ochib, ostona hatlashi bilanoq, Oxiyo uning qadam tovushlarini eshitdi. Shu zahoti Oxiyo ayolga dedi: — Kel, Yeribomning xotini, ichkari kir. Meni birov tanib qolmasin, deb boshqacha kiyinib olibsanmi?! Ammo senga sovuq xabarlarim bor.</div>
  <div id="7"><sup><a href="https://www.kitobook.com/compare/book/11/14/7/" title="сравнение переводов, параллельные ссылки">7</a></sup> Izingga qaytib bor, Yeribomga shu gaplarni yetkaz: “Isroil xalqining Xudosi — Egamiz shunday aytmoqda: seni xalqing orasidan yuksaltirib, xalqim Isroil ustidan hukmdor qildim.</div>
  <div id="8"><sup><a href="https://www.kitobook.com/compare/book/11/14/8/" title="сравнение переводов, параллельные ссылки">8</a></sup> Shohlikni Dovud xonadonidan tortib olib, senga berdim. Biroq sen qulim Dovudga o‘xshagan bo‘lmading. U mening amrlarimga rioya qilib, butun qalbi bilan Menga ergashar, oldimda to‘g‘ri ishlarnigina qilardi.</div>
  <div id="9"><sup><a href="https://www.kitobook.com/compare/book/11/14/9/" title="сравнение переводов, параллельные ссылки">9</a></sup> Sen o‘zingdan oldin o‘tganlarning hammasidan ham ko‘p yomon ishlar qilding. O‘zing uchun boshqa xudolarning tasvirlarini yasab, Meni g‘azablantirding. Mendan yuz o‘girding.</div>
  <div id="10"><sup><a href="https://www.kitobook.com/compare/book/11/14/10/" title="сравнение переводов, параллельные ссылки">10</a></sup> Ana shu qilmishlaring evaziga xonadoningga balo–ofat keltiraman. Xoh qul bo‘lsin, hoh ozod bo‘lsin, Isroildagi har bir erkak urug‘ingni qirib yuboraman. Xonadoningni, xuddi supurindini qirtishlab uloqtirganday, ildizidan quritib tashlayman.</div>
  <div id="11"><sup><a href="https://www.kitobook.com/compare/book/11/14/11/" title="сравнение переводов, параллельные ссылки">11</a></sup> Shaharda vafot etgan oilang a’zosi ko‘ppaklarga yem bo‘lar, qirda vafot etgani ko‘kdagi qushlarga yem bo‘lar. Zotan, bu so‘zlarni Egamiz aytgan.”</div>
  <div id="12"><sup><a href="https://www.kitobook.com/compare/book/11/14/12/" title="сравнение переводов, параллельные ссылки">12</a></sup> Endi o‘rningdan tur, uyingga jo‘na. Shaharga qadam qo‘yishing bilanoq, bolang nobud bo‘ladi.</div>
  <div id="13"><sup><a href="https://www.kitobook.com/compare/book/11/14/13/" title="сравнение переводов, параллельные ссылки">13</a></sup> Butun Isroil xalqi bolangni dafn qiladi, unga aza tutadi. Isroil xalqining Xudosi — Egamiz Yeribom xonadonidan faqat shu bolanigina xush ko‘rdi. Yeribom xonadonidan qabrga kiradigani faqat shu boladir.</div>
  <div id="14"><sup><a href="https://www.kitobook.com/compare/book/11/14/14/" title="сравнение переводов, параллельные ссылки">14</a></sup> Shundan keyin Egamiz O‘zi uchun Isroil ustiga bir shoh qo‘yadi. U shoh Yeribom xonadonini o‘sha kuni — o‘sha zahotiyoq qirib bitiradi.</div>
  <div id="15"><sup><a href="https://www.kitobook.com/compare/book/11/14/15/" title="сравнение переводов, параллельные ссылки">15</a></sup> Egamiz Isroil xalqini shunday uradiki, Isroil suv ichida o‘sgan qamishga o‘xshab titraydi. Egamiz Isroil xalqini ota– bobosiga bergan bu hosildor yurtdan yulib olib, Furot daryosining narigi tomoniga sochib yuborardi. Chunki bu xalq Asheraga atab ustunlar yasab, Egamizni g‘azablantirdi.</div>
  <div id="16"><sup><a href="https://www.kitobook.com/compare/book/11/14/16/" title="сравнение переводов, параллельные ссылки">16</a></sup> Yeribom gunoh qildi, Isroil xalqini ham gunohga botirdi, shuning uchun Egamiz Isroilni tark etadi.”</div>
  <div id="17"><sup><a href="https://www.kitobook.com/compare/book/11/14/17/" title="сравнение переводов, параллельные ссылки">17</a></sup> Yeribomning xotini o‘rnidan turib, uyiga jo‘nadi. U Tirzaga yetib kelib, uyining ostonasidan hatlashi bilanoq, bolasi jon berdi.</div>
  <div id="18"><sup><a href="https://www.kitobook.com/compare/book/11/14/18/" title="сравнение переводов, параллельные ссылки">18</a></sup> Egamizning o‘z quli Oxiyo payg‘ambar orqali aytgan so‘zlari bajo bo‘ldi, butun Isroil xalqi bolani dafn qilib, unga aza tutdilar.</div>
  <div id="19"><sup><a href="https://www.kitobook.com/compare/book/11/14/19/" title="сравнение переводов, параллельные ссылки">19</a></sup> Yeribomning boshqa ishlari — qanday jang qilgani, qay tarzda hukmronlik qilgani — hammasi “Isroil shohlari tarixi” kitobida yozilgan.</div>
  <div id="20"><sup><a href="https://www.kitobook.com/compare/book/11/14/20/" title="сравнение переводов, параллельные ссылки">20</a></sup> Yeribom yigirma ikki yil shoh bo‘ldi. U ham olamdan o‘tdi. O‘rniga o‘g‘li Nadov shoh bo‘ldi.</div>
  <div id="21"><sup><a href="https://www.kitobook.com/compare/book/11/14/21/" title="сравнение переводов, параллельные ссылки">21</a></sup> Sulaymonning o‘g‘li Raxabom esa Yahudoda hukmronlik qildi. U taxtga o‘tirgan paytda qirq bir yoshda edi. Onasi Ommonlik bo‘lib, ismi Namax edi. Raxabom Quddusda o‘n yetti yil shohlik qildi. Egamiz hamma Isroil qabilalarining shaharlari orasidan Quddus shahrini O‘zi ulug‘lanishi uchun tanlab olgan edi.</div>
  <div id="22"><sup><a href="https://www.kitobook.com/compare/book/11/14/22/" title="сравнение переводов, параллельные ссылки">22</a></sup> Yahudo xalqi ham Egamiz oldida qabihliklar qilib, gunoh ishlari bilan Xudoni ota–bobolaridan ham qattiqroq g‘azablantirdi.</div>
  <div id="23"><sup><a href="https://www.kitobook.com/compare/book/11/14/23/" title="сравнение переводов, параллельные ссылки">23</a></sup> Ular har bir tepalik joyda, har bir yashil daraxt ostida o‘zlariga sajdagohlar, butsimon toshlar, Asheraning ustunlarini yasadilar.</div>
  <div id="24"><sup><a href="https://www.kitobook.com/compare/book/11/14/24/" title="сравнение переводов, параллельные ссылки">24</a></sup> Bu yurtdagi sajdagohlarda fahshbozlar ham bor edi. Ular shunchalik ko‘p qabih ishlar qildilarki, ularning qilmishlari Kan’on yurtidan Egamiz quvib yuborgan hamma xalqlarning jirkanch ishlariga barobar edi.</div>
  <div id="25"><sup><a href="https://www.kitobook.com/compare/book/11/14/25/" title="сравнение переводов, параллельные ссылки">25</a></sup> Raxabom shohligining beshinchi yilida Misr shohi Shishax Quddusga bostirib keldi.</div>
  <div id="26"><sup><a href="https://www.kitobook.com/compare/book/11/14/26/" title="сравнение переводов, параллельные ссылки">26</a></sup> U Egamizning uyidagi va saroydagi xazinalarni tortib oldi, qo‘liga nima ilinsa, hammasini oldi. Sulaymon yasattirgan oltin qalqonlarni ham oldi.</div>
  <div id="27"><sup><a href="https://www.kitobook.com/compare/book/11/14/27/" title="сравнение переводов, параллельные ссылки">27</a></sup> Shoh Raxabom oltin qalqonlar o‘rniga bronza qalqonlar yasatdi va ularni shoh saroyi darvozasini qo‘riqlaydigan soqchilar boshliqlari qo‘liga berdi.</div>
  <div id="28"><sup><a href="https://www.kitobook.com/compare/book/11/14/28/" title="сравнение переводов, параллельные ссылки">28</a></sup> Shoh Egamizning uyiga kirganda, soqchilar qalqonlarni ko‘tarib borishar, keyin esa qalqonlarni joyiga eltib qo‘yishardi.</div>
  <div id="29"><sup><a href="https://www.kitobook.com/compare/book/11/14/29/" title="сравнение переводов, параллельные ссылки">29</a></sup> Raxabomning boshqa ishlari, butun faoliyati “Yahudo shohlari tarixi” kitobida yozilgan.</div>
  <div id="30"><sup><a href="https://www.kitobook.com/compare/book/11/14/30/" title="сравнение переводов, параллельные ссылки">30</a></sup> Raxabom bilan Yeribom butun umri davomida urishib keldilar.</div>
  <div id="31"><sup><a href="https://www.kitobook.com/compare/book/11/14/31/" title="сравнение переводов, параллельные ссылки">31</a></sup> Nihoyat, Raxabom ham olamdan o‘tib, Dovud qal’asida ota–bobolari yoniga dafn qilindi. Onasi Ommonlik bo‘lib, ismi Namax edi. Raxabomning o‘rniga o‘g‘li Abiyo shoh bo‘ldi.</div>
</div>