<div itemprop="articleBody" class="text">
  <div id="1"><sup><a href="https://www.kitobook.com/compare/book/11/21/1/" title="сравнение переводов, параллельные ссылки">1</a></sup> Voqealar ketidan voqealar yuz beraverdi. Yizril shahrida, Samariya shohi Axabning saroyi yonida shu yerlik Navo‘t degan odamning uzumzori bor edi.</div>
  <div id="2"><sup><a href="https://www.kitobook.com/compare/book/11/21/2/" title="сравнение переводов, параллельные ссылки">2</a></sup> — Uzumzoringni menga ber, men u yerni poliz qilaman, — dedi Axab Navo‘tga. — Uzumzoring mening uyimga yaqin. O‘sha joyning o‘rniga men senga undan ham yaxshiroq uzumzor beraman. Istasang, bahosini ayt, kumush berayin.</div>
  <div id="3"><sup><a href="https://www.kitobook.com/compare/book/11/21/3/" title="сравнение переводов, параллельные ссылки">3</a></sup> — Otalarimdan qolgan merosni sizga beramanmi?! Xudo saqlasin, — javob qaytardi Navo‘t Axabga.</div>
  <div id="4"><sup><a href="https://www.kitobook.com/compare/book/11/21/4/" title="сравнение переводов, параллельные ссылки">4</a></sup> Yizrillik Navo‘tning: “Otalarimdan qolgan merosni sizga beramanmi?!” degan gapidan Axab g‘azablandi, xafahol uyiga keldi. Non ham yemay o‘ringa kirib, teskari qarab yotaverdi.</div>
  <div id="5"><sup><a href="https://www.kitobook.com/compare/book/11/21/5/" title="сравнение переводов, параллельные ссылки">5</a></sup> Xotini Izabel Axabning yoniga kelib, undan: “Nega ruhingiz tushkun, non ham yemadingiz?” deb so‘radi.</div>
  <div id="6"><sup><a href="https://www.kitobook.com/compare/book/11/21/6/" title="сравнение переводов, параллельные ссылки">6</a></sup> Axab bo‘lib o‘tgan voqeani aytib berdi: — Yizrillik Navo‘tga: “Uzumzoringni menga sot, kumush beraman, yoki istasang uning o‘rniga senga boshqa uzumzor beray”, desam, u: “Uzumzorimni sizga bermayman”, deb javob qildi.</div>
  <div id="7"><sup><a href="https://www.kitobook.com/compare/book/11/21/7/" title="сравнение переводов, параллельные ссылки">7</a></sup> — Siz Isroil shohimisiz o‘zi?! — dedi Izabel Axabga. — Turing o‘rningizdan, non–pon yeb oling. Ko‘nglingizni chog‘ qilavering. Yizrillik Navo‘tning uzumzorini sizga men olib beraman.</div>
  <div id="8"><sup><a href="https://www.kitobook.com/compare/book/11/21/8/" title="сравнение переводов, параллельные ссылки">8</a></sup> Izabel Axab nomidan maktublar yozdi, Axabning muhri bilan tasdiqladi. Maktublarni Navo‘t yashayotgan shaharning oqsoqollariga, aslzodalariga yubordi.</div>
  <div id="9"><sup><a href="https://www.kitobook.com/compare/book/11/21/9/" title="сравнение переводов, параллельные ссылки">9</a></sup> Maktub quyidagi mazmunda bitilgan edi: “Ro‘za e’lon qilinglar. Hammani to‘plab, Navo‘tni ularning oldiga o‘tqazib qo‘yinglar.</div>
  <div id="10"><sup><a href="https://www.kitobook.com/compare/book/11/21/10/" title="сравнение переводов, параллельные ссылки">10</a></sup> Uning ro‘parasiga ikkita yaramas odamni turg‘izib qo‘yinglar. Ular: “Ey, Navo‘t, sen Xudoni va shohni haqorat qilding”, deb guvohlik bersinlar. Keyin uni tashqariga olib chiqib, toshbo‘ron qilib o‘ldiringlar.”</div>
  <div id="11"><sup><a href="https://www.kitobook.com/compare/book/11/21/11/" title="сравнение переводов, параллельные ссылки">11</a></sup> Navo‘t istiqomat qiladigan shahardagi odamlar, aslzodalar va oqsoqollar hammasini Izabel buyurganiday qildilar.</div>
  <div id="12"><sup><a href="https://www.kitobook.com/compare/book/11/21/12/" title="сравнение переводов, параллельные ссылки">12</a></sup> Avval ro‘za e’lon qildilar. Keyin xalqni to‘plab, Navo‘tni xalqning oldiga o‘tqazdilar.</div>
  <div id="13"><sup><a href="https://www.kitobook.com/compare/book/11/21/13/" title="сравнение переводов, параллельные ссылки">13</a></sup> Ikkita yaramas odam kelib, Navo‘tning ro‘parasiga o‘tirdi. Ular xalqning oldida: “Navo‘t Xudoni va shohni haqorat qildi”, deb Navo‘tga ayb qo‘yishdi. Shundan so‘ng Navo‘tni shahar tashqarisiga olib chiqib, toshbo‘ron qilib o‘ldirdilar.</div>
  <div id="14"><sup><a href="https://www.kitobook.com/compare/book/11/21/14/" title="сравнение переводов, параллельные ссылки">14</a></sup> Oqsoqollar va aslzodalar: “Navo‘t toshbo‘ron qilib o‘ldirildi”, deb Izabelga xabar berdilar.</div>
  <div id="15"><sup><a href="https://www.kitobook.com/compare/book/11/21/15/" title="сравнение переводов, параллельные ссылки">15</a></sup> Izabel Navo‘tning toshbo‘ron qilib o‘ldirilganini eshitgan zamon Axabga dedi: — Yizrillik Navo‘t uzumzorini sizga kumushga ham sotmagan edi. Boring endi, uning o‘sha uzumzorini o‘zingizning mulkingizga qo‘shib oling. Navo‘t endi yo‘q. U o‘libdi.</div>
  <div id="16"><sup><a href="https://www.kitobook.com/compare/book/11/21/16/" title="сравнение переводов, параллельные ссылки">16</a></sup> Axab Navo‘tning o‘ldirilganini eshitdiyu: “Tezroq borib, Yizrillik Navo‘tning uzumzorini o‘zimga mulk qilib olay”, deb harakatga tushdi.</div>
  <div id="17"><sup><a href="https://www.kitobook.com/compare/book/11/21/17/" title="сравнение переводов, параллельные ссылки">17</a></sup> O‘sha payt Tishba shahridan bo‘lgan Ilyosga Egamiz shu so‘zlarni ayon qilgan edi:</div>
  <div id="18"><sup><a href="https://www.kitobook.com/compare/book/11/21/18/" title="сравнение переводов, параллельные ссылки">18</a></sup> “Bor, Samariyada o‘tirgan Isroil shohi Axabni kutib olish uchun chiq. U hozir Navo‘tning uzumzorida, o‘sha uzumzorni o‘ziga mulk qilib olmoqchi bo‘lib, u yerga keldi.</div>
  <div id="19"><sup><a href="https://www.kitobook.com/compare/book/11/21/19/" title="сравнение переводов, параллельные ссылки">19</a></sup> Axabga shu gaplarni yetkaz: — Egam shunday aytmoqda: Navo‘tni o‘ldirib uning mulkini o‘zingga olmoqchimisan?! Navo‘tning qonini ko‘ppaklar yalagan yerda sening qoningni ham ko‘ppaklar yalaydi.”</div>
  <div id="20"><sup><a href="https://www.kitobook.com/compare/book/11/21/20/" title="сравнение переводов, параллельные ссылки">20</a></sup> — Ha, dushmanim, meni bu yerga ham topib keldingmi? — dedi Axab Ilyosga. — Ha, topib keldim, — dedi Ilyos, — sen Egamiz oldida qabihliklarga rosa mukkangdan ketding.</div>
  <div id="21"><sup><a href="https://www.kitobook.com/compare/book/11/21/21/" title="сравнение переводов, параллельные ссылки">21</a></sup> Egamizning gapi shunday: “Boshingga balo yog‘diraman, seni ildizingdan quritaman. Isroildagi senga qarashli erkak zotini, hoh qul bo‘lsin, hoh ozod bo‘lsin, qirib tashlayman.</div>
  <div id="22"><sup><a href="https://www.kitobook.com/compare/book/11/21/22/" title="сравнение переводов, параллельные ссылки">22</a></sup> Isroilni gunohga botirib, Egamizni g‘azablantirganing uchun sening xonadoningni Nabat o‘g‘li Yeribomning xonadoni ko‘yiga, Oxiyo o‘g‘li Bashoning xonadoni ko‘yiga solaman.”</div>
  <div id="23"><sup><a href="https://www.kitobook.com/compare/book/11/21/23/" title="сравнение переводов, параллельные ссылки">23</a></sup> Egamiz Izabel haqida ham aytdi: “Yizril devori ichkarisida Izabel ko‘ppaklarga yem bo‘lar.</div>
  <div id="24"><sup><a href="https://www.kitobook.com/compare/book/11/21/24/" title="сравнение переводов, параллельные ссылки">24</a></sup> Axabga qarashli shaharda vafot etgan odam ko‘ppaklarga yem bo‘lar, qirda vafot etgan odami ko‘kdagi qushlarga yem bo‘lar.”</div>
  <div id="25"><sup><a href="https://www.kitobook.com/compare/book/11/21/25/" title="сравнение переводов, параллельные ссылки">25</a></sup> Shu paytgacha hech kim Axab singari Egamiz oldida qabihliklarga mukkasidan ketmagan edi. Xotini Izabel esa uni gijgijlab turar edi.</div>
  <div id="26"><sup><a href="https://www.kitobook.com/compare/book/11/21/26/" title="сравнение переводов, параллельные ссылки">26</a></sup> Axab, Amor xalqi singari, butlarga ergashib, ko‘p qabihliklar qilgan edi. Amor xalqini esa gunoh ishlari uchun Egamiz u yurtdan haydab, yurtni Isroil xalqiga bergan edi.</div>
  <div id="27"><sup><a href="https://www.kitobook.com/compare/book/11/21/27/" title="сравнение переводов, параллельные ссылки">27</a></sup> Axab Ilyosning aytganlarini eshitib, qayg‘udan kiyimlarini yirtdi, egniga qanor ilib oldi, ro‘za tutdi, qanor kiyib uxladi, doimo g‘amgin yurdi.</div>
  <div id="28"><sup><a href="https://www.kitobook.com/compare/book/11/21/28/" title="сравнение переводов, параллельные ссылки">28</a></sup> Shundan keyin Ilyosga Egamiz shu so‘zlarni ayon qildi:</div>
  <div id="29"><sup><a href="https://www.kitobook.com/compare/book/11/21/29/" title="сравнение переводов, параллельные ссылки">29</a></sup> “Ko‘rdingmi, Axab tavba qilib, Mening oldimda qanday mo‘min bo‘lib qoldi! U Menga itoat qilgani uchun, u barhayot ekan, boshiga balo keltirmayman. O‘g‘li shoh bo‘lgandan so‘ng, uning xonadoniga balo–qazo yog‘diraman.”</div>
</div>