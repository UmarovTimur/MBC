<div itemprop="articleBody" class="text">
  <div id="1"><sup><a href="https://www.kitobook.com/compare/book/11/15/1/" title="сравнение переводов, параллельные ссылки">1</a></sup> Isroil shohi Yeribom hukmronlik qilayotganiga o‘n sakkiz yil bo‘lganda, Abiyo Yahudoga shoh bo‘ldi.</div>
  <div id="2"><sup><a href="https://www.kitobook.com/compare/book/11/15/2/" title="сравнение переводов, параллельные ссылки">2</a></sup> U Quddusda uch yil shohlik qildi. Onasining ismi Maxo bo‘lib, u Absalomning qizi edi.</div>
  <div id="3"><sup><a href="https://www.kitobook.com/compare/book/11/15/3/" title="сравнение переводов, параллельные ссылки">3</a></sup> Abiyo ham otasining ilgari qilgan gunohlarini davom ettirdi. U o‘zining Egasi Xudoga chin dildan bog‘langan bobosi Dovud singari emas edi.</div>
  <div id="4"><sup><a href="https://www.kitobook.com/compare/book/11/15/4/" title="сравнение переводов, параллельные ссылки">4</a></sup> Parvardigor Egamiz Dovudning haqi–hurmati uchun Dovuddan keyin uning o‘g‘lini taxtga o‘tqazdi. Shunday qilib, Quddusni mustahkam qilib, shu shaharda unga so‘nmas bir chiroq berdi.</div>
  <div id="5"><sup><a href="https://www.kitobook.com/compare/book/11/15/5/" title="сравнение переводов, параллельные ссылки">5</a></sup> Dovud Egamiz oldida doim to‘g‘ri ish qildi. Umrining oxirigacha, Xet xalqidan bo‘lgan Uriyoga qilgan nomunosib xatti– harakatini hisobga olmaganda, Egamizning amridan zinhor bo‘yin tovlamadi.</div>
  <div id="6"><sup><a href="https://www.kitobook.com/compare/book/11/15/6/" title="сравнение переводов, параллельные ссылки">6</a></sup> Raxabom bilan Yeribom o‘rtasida boshlangan urush Abiyoning umri oxirigacha davom etdi.</div>
  <div id="7"><sup><a href="https://www.kitobook.com/compare/book/11/15/7/" title="сравнение переводов, параллельные ссылки">7</a></sup> Abiyoning boshqa ishlari, butun faoliyati “Yahudo shohlari tarixi” kitobida yozib qoldirilgan. Abiyo bilan Yeribom o‘rtasida urush muttasil davom etgan edi.</div>
  <div id="8"><sup><a href="https://www.kitobook.com/compare/book/11/15/8/" title="сравнение переводов, параллельные ссылки">8</a></sup> Abiyo olamdan o‘tdi. Uni Dovud qal’asida ota–bobolari yoniga dafn qildilar, uning o‘rniga o‘g‘li Oso shoh bo‘ldi.</div>
  <div id="9"><sup><a href="https://www.kitobook.com/compare/book/11/15/9/" title="сравнение переводов, параллельные ссылки">9</a></sup> Yeribom Isroilga hukmronlik qilayotganiga yigirma yil bo‘lganda, Oso Yahudo hukmdori bo‘ldi.</div>
  <div id="10"><sup><a href="https://www.kitobook.com/compare/book/11/15/10/" title="сравнение переводов, параллельные ссылки">10</a></sup> U Quddusda qirq bir yil shohlik qildi. Buvisining ismi Maxo bo‘lib, u Absalomning qizi edi.</div>
  <div id="11"><sup><a href="https://www.kitobook.com/compare/book/11/15/11/" title="сравнение переводов, параллельные ссылки">11</a></sup> Oso, bobosi Dovud kabi, Egamiz oldida to‘g‘ri ishlar qildi.</div>
  <div id="12"><sup><a href="https://www.kitobook.com/compare/book/11/15/12/" title="сравнение переводов, параллельные ссылки">12</a></sup> Sajdagohlardagi fahshbozlarni bu yurtdan quvdi. Ota–bobolari yasagan hamma butlarni yo‘q qildi.</div>
  <div id="13"><sup><a href="https://www.kitobook.com/compare/book/11/15/13/" title="сравнение переводов, параллельные ссылки">13</a></sup> Buvisi Maxo Asheraning makruh tasvirini yasatgan edi, shuning uchun buvisini ham malikalik martabasidan mahrum qildi. Oso buvisi yasagan butni yorib, Qidron soyligida yoqib yubordi.</div>
  <div id="14"><sup><a href="https://www.kitobook.com/compare/book/11/15/14/" title="сравнение переводов, параллельные ссылки">14</a></sup> Oso sajdagohlarni yo‘q qila olmagan bo‘lsa–da, umr bo‘yi Egamizga chin ko‘ngildan bog‘landi.</div>
  <div id="15"><sup><a href="https://www.kitobook.com/compare/book/11/15/15/" title="сравнение переводов, параллельные ссылки">15</a></sup> Otasi nazr etgan narsalarni ham, o‘zi nazr etgan narsalarni — oltin, kumushlarni, idishlarni ham Egamizning uyiga olib keldi.</div>
  <div id="16"><sup><a href="https://www.kitobook.com/compare/book/11/15/16/" title="сравнение переводов, параллельные ссылки">16</a></sup> Oso bilan Isroil shohi Basho umrlarining oxirigacha bir–birlari bilan urishib o‘tdilar.</div>
  <div id="17"><sup><a href="https://www.kitobook.com/compare/book/11/15/17/" title="сравнение переводов, параллельные ссылки">17</a></sup> Isroil shohi Basho Yahudoga hujum qildi. Odamlar Yahudo yurtiga osonlikcha kirib chiqa olmasligi uchun, u Rama shahrini mustahkamladi.</div>
  <div id="18"><sup><a href="https://www.kitobook.com/compare/book/11/15/18/" title="сравнение переводов, параллельные ссылки">18</a></sup> Oso esa Egamiz uyining xazinasida qolgan hamma oltin va kumushni hamda shoh saroyi xazinalarini oldi. Xazinalarni a’yonlari orqali Oram shohi Banhadad huzuriga jo‘natdi. Xeziyonning nabirasi Banhadad Tavrimmo‘nning o‘g‘li edi. Oso Damashqda o‘tirgan Banhadadga shu gaplarni yetkazishni buyurdi:</div>
  <div id="19"><sup><a href="https://www.kitobook.com/compare/book/11/15/19/" title="сравнение переводов, параллельные ссылки">19</a></sup> “Sening otang bilan mening otam o‘rtasida ittifoq bo‘lgani kabi, sen bilan mening o‘rtamda ham ittifoq bo‘lsin. Senga hadya qilib kumush va oltin berib yuboryapman. Isroil shohi Basho bilan ittifoq tuzgan eding, endi o‘shani bekor qil, toki u ro‘paramdan daf bo‘lsin.”</div>
  <div id="20"><sup><a href="https://www.kitobook.com/compare/book/11/15/20/" title="сравнение переводов, параллельные ссылки">20</a></sup> Banhadad shoh Osoning taklifini qabul qildi, lashkarboshilariga: “Isroil shaharlariga hujum qilinglar”, deb ularni o‘sha yoqqa yubordi. Ular Iyxon, Dan, Ovil–Bayt–Maxo shaharlarini, butun Naftali yerlari bilan birga Jalila ko‘li atroflarini bosib oldilar.</div>
  <div id="21"><sup><a href="https://www.kitobook.com/compare/book/11/15/21/" title="сравнение переводов, параллельные ссылки">21</a></sup> Basho bu voqeani eshitgach, Ramani mustahkamlash fikridan voz kechib, Tirzaga qaytib keldi.</div>
  <div id="22"><sup><a href="https://www.kitobook.com/compare/book/11/15/22/" title="сравнение переводов, параллельные ссылки">22</a></sup> Shoh Oso Yahudo xalqining bittasini ham qoldirmay chaqirdi. Ularga Rama shahrini mustahkamlashda Basho ishlatgan tosh va yog‘ochlarni tashittirdi. Oso o‘sha tosh va yog‘ochlar bilan Benyamin yerlaridagi G‘ibo hamda Mispax shaharlarini mustahkamladi.</div>
  <div id="23"><sup><a href="https://www.kitobook.com/compare/book/11/15/23/" title="сравнение переводов, параллельные ссылки">23</a></sup> Osoning boshqa ishlari, kahramonliklari, butun faoliyati, mustahkam qilgan shaharlari haqida “Yahudo shohlari tarixi” kitobida yozib qoldirilgan. U ham keksayib, oyoqlari og‘riydigan bo‘lib qoldi.</div>
  <div id="24"><sup><a href="https://www.kitobook.com/compare/book/11/15/24/" title="сравнение переводов, параллельные ссылки">24</a></sup> Nihoyat, Oso olamdan o‘tib, bobosi Dovudning qal’asida ota–bobolari yoniga dafn qilindi. O‘rniga o‘g‘li Yohushafat shoh bo‘ldi.</div>
  <div id="25"><sup><a href="https://www.kitobook.com/compare/book/11/15/25/" title="сравнение переводов, параллельные ссылки">25</a></sup> Oso Yahudoda shohlik qilayotganiga ikki yil bo‘lganda, Nadov Isroil shohi bo‘ldi va ikki yil hukmronlik qildi. Nadov Yeribomning o‘g‘li edi.</div>
  <div id="26"><sup><a href="https://www.kitobook.com/compare/book/11/15/26/" title="сравнение переводов, параллельные ссылки">26</a></sup> U ham Egamiz oldida qabihliklar qildi. Isroilni gunohga botirgan otasidan namuna oldi.</div>
  <div id="27"><sup><a href="https://www.kitobook.com/compare/book/11/15/27/" title="сравнение переводов, параллельные ссылки">27</a></sup> Issaxor xonadonidan Oxiyo o‘g‘li Basho Nadovga qarshi suiqasd uyushtirib, Filistlarning Gibiton shahrida uni o‘ldirdi. O‘shanda Nadov va butun Isroil lashkari Gibiton shahrini qamal qilib turgan edi.</div>
  <div id="28"><sup><a href="https://www.kitobook.com/compare/book/11/15/28/" title="сравнение переводов, параллельные ссылки">28</a></sup> Oso Yahudoda uchinchi yili shohlik qilayotganda, Basho Nadovni o‘ldirdi. Basho Nadovning o‘rniga shoh bo‘ldi.</div>
  <div id="29"><sup><a href="https://www.kitobook.com/compare/book/11/15/29/" title="сравнение переводов, параллельные ссылки">29</a></sup> U shoh bo‘lgandan keyin Yeribomning butun oilasini bitta qo‘ymay qirib tashladi. Shunday qilib, Egamizning o‘z quli, Shilo‘lik Oxiyo orqali aytgan so‘zlari bajo bo‘ldi.</div>
  <div id="30"><sup><a href="https://www.kitobook.com/compare/book/11/15/30/" title="сравнение переводов, параллельные ссылки">30</a></sup> Yeribomning o‘zi ham gunoh qilib, Isroil xalqini ham gunohga botirib, Isroil xalqining Xudosi — Egamizni g‘azablantirgani uchun, shu voqealar yuz berdi.</div>
  <div id="31"><sup><a href="https://www.kitobook.com/compare/book/11/15/31/" title="сравнение переводов, параллельные ссылки">31</a></sup> Nadovning boshqa ishlari, butun faoliyati “Isroil shohlari tarixi” kitobida yozib qoldirilgan.</div>
  <div id="32"><sup><a href="https://www.kitobook.com/compare/book/11/15/32/" title="сравнение переводов, параллельные ссылки">32</a></sup> Oso bilan Isroil shohi Basho umrlarining oxirigacha bir–biri bilan urishib o‘tdilar.</div>
  <div id="33"><sup><a href="https://www.kitobook.com/compare/book/11/15/33/" title="сравнение переводов, параллельные ссылки">33</a></sup> Yahudo shohi Oso shohlik qilayotganiga uch yil bo‘lganda, Basho Tirzada butun Isroil xalqi ustidan hukmdor bo‘ldi va yigirma to‘rt yil shohlik qildi.</div>
  <div id="34"><sup><a href="https://www.kitobook.com/compare/book/11/15/34/" title="сравнение переводов, параллельные ссылки">34</a></sup> U ham Yeribomning yo‘lidan ketib, Egamiz oldida qabihliklar qilib, Isroilni gunohga botirdi.</div>
</div>