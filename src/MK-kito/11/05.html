<div itemprop="articleBody" class="text">
  <div id="1"><sup><a href="https://www.kitobook.com/compare/book/11/05/1/" title="сравнение переводов, параллельные ссылки">1</a></sup> Tir shohi Xiram: “Sulaymonni otasining o‘rniga moy surtib shoh qilib ko‘tarishibdi”, degan xabarni eshitgach, a’yonlarini uning huzuriga jo‘natdi. Xiram Dovudni doimo o‘ziga do‘st deb bilardi.</div>
  <div id="2"><sup><a href="https://www.kitobook.com/compare/book/11/05/2/" title="сравнение переводов, параллельные ссылки">2</a></sup> Sulaymon ham Xiram huzuriga a’yonlarini jo‘natib, shu gaplarni aytib yubordi:</div>
  <div id="3"><sup><a href="https://www.kitobook.com/compare/book/11/05/3/" title="сравнение переводов, параллельные ссылки">3</a></sup> “Siz bilasizki, otam doimo dushmanlariga qarshi jang qilish bilan band bo‘lib, o‘zining Egasi Xudoga atab bir uy bunyod eta olmadi. Nihoyat, Egam otam Dovudning dushmanlarini uning oyoqlari ostiga tashladi.</div>
  <div id="4"><sup><a href="https://www.kitobook.com/compare/book/11/05/4/" title="сравнение переводов, параллельные ссылки">4</a></sup> Egam Xudo endi menga har tarafdan osoyishtalik ato etdi: hozirda na g‘animim bor, na hujum xavfi bor.</div>
  <div id="5"><sup><a href="https://www.kitobook.com/compare/book/11/05/5/" title="сравнение переводов, параллельные ссылки">5</a></sup> Egam otam Dovudga: “Sening o‘rningga, sening taxtingga o‘g‘lingni o‘tqazar ekanman, Menga atab uyni u barpo qiladi”, degan edi. Shuning uchun Egam Xudoga atab bir uy qurmoqqa qaror qildim.</div>
  <div id="6"><sup><a href="https://www.kitobook.com/compare/book/11/05/6/" title="сравнение переводов, параллельные ссылки">6</a></sup> Endi siz amr bering, Lubnonda menga sadr daraxtlari kesib bersinlar. Mening odamlarim sizning odamlaringiz bilan birga ishlaydilar. Odamlaringizga siz so‘ragan haqni beraman. O‘zingiz bilasiz, daraxt kesishda Sidonlik odamlaringizga teng keladigan ustasi bizning oramizda yo‘q.”</div>
  <div id="7"><sup><a href="https://www.kitobook.com/compare/book/11/05/7/" title="сравнение переводов, параллельные ссылки">7</a></sup> Xiram Sulaymon yuborgan xabarni eshitgach, juda xursand bo‘lib, shunday dedi: “O‘sha buyuk xalqni boshqarish uchun Egamiz Dovudga dono bir o‘g‘il ato qilibdi, Egamizga hamdu sanolar bo‘lsin.”</div>
  <div id="8"><sup><a href="https://www.kitobook.com/compare/book/11/05/8/" title="сравнение переводов, параллельные ссылки">8</a></sup> Keyin u Sulaymonga shunday xabar jo‘natdi: “Menga aytib yuborgan gaplaringni eshitdim. Sadr va sarv daraxti kesishni so‘ragan ekansan, ehtiyojingni qondiraman.</div>
  <div id="9"><sup><a href="https://www.kitobook.com/compare/book/11/05/9/" title="сравнение переводов, параллельные ссылки">9</a></sup> Qarollarim yog‘ochlarni Lubnondan dengizga sudrab keladilar. Qayerni tayin etsang, yog‘ochlardan sol qilib, dengiz sohili bo‘ylab o‘sha yerga keltirib beraman. U yerda sollarni yechdiraman, sen esa olib ketaverasan. Mening ehtiyojimni qondirib, odamlarim uchun oziq–ovqat berasan.”</div>
  <div id="10"><sup><a href="https://www.kitobook.com/compare/book/11/05/10/" title="сравнение переводов, параллельные ссылки">10</a></sup> Shunday qilib, Xiram, Sulaymonning ehtiyojiga ko‘ra, sadr va sarv yog‘ochlari berdi.</div>
  <div id="11"><sup><a href="https://www.kitobook.com/compare/book/11/05/11/" title="сравнение переводов, параллельные ссылки">11</a></sup> Sulaymon esa, Xiramning odamlari iste’mol qilsin, deb 200.000 tog‘ora bug‘doy va 40.000 ko‘za toza moy berdi. U har yili Xiramga shuncha miqdorda bug‘doy va moy berib turdi.</div>
  <div id="12"><sup><a href="https://www.kitobook.com/compare/book/11/05/12/" title="сравнение переводов, параллельные ссылки">12</a></sup> Egamiz esa va’dasiga ko‘ra, Sulaymonga donishmandlik berdi. Xiram bilan Sulaymon o‘rtasida totuvlik paydo bo‘lib, ular o‘zaro sulh tuzdilar.</div>
  <div id="13"><sup><a href="https://www.kitobook.com/compare/book/11/05/13/" title="сравнение переводов, параллельные ссылки">13</a></sup> Shoh Sulaymon butun Isroildan 30.000 qarolni majburlab oldi.</div>
  <div id="14"><sup><a href="https://www.kitobook.com/compare/book/11/05/14/" title="сравнение переводов, параллельные ссылки">14</a></sup> Navbati bilan oyiga 10.000tasini Lubnonga jo‘natib turdi. Ular bir oy Lubnonda, ikki oy uyda bo‘lishardi. Bu qarollarga Odoniram boshchilik qilardi.</div>
  <div id="15"><sup><a href="https://www.kitobook.com/compare/book/11/05/15/" title="сравнение переводов, параллельные ссылки">15</a></sup> Yana Sulaymonning og‘ir yuk tashuvchi 70.000, qirlarda tosh kesadigan 80.000 odami bor edi.</div>
  <div id="16"><sup><a href="https://www.kitobook.com/compare/book/11/05/16/" title="сравнение переводов, параллельные ссылки">16</a></sup> Bulardan tashqari, qarollarni nazorat qiladigan, ishning boshida turadigan 3300ta nazoratchi ham bor edi.</div>
  <div id="17"><sup><a href="https://www.kitobook.com/compare/book/11/05/17/" title="сравнение переводов, параллельные ссылки">17</a></sup> Sulaymon amr bergach, ular Egamizning uyi poydevorini taroshlangan toshdan barpo qilish uchun yirik marmar toshlarni kesdilar.</div>
  <div id="18"><sup><a href="https://www.kitobook.com/compare/book/11/05/18/" title="сравнение переводов, параллельные ссылки">18</a></sup> Sulaymonning odamlari, Xiramning odamlari, Gabolliklar toshlarni yo‘ndilar, nihoyat, Egamizning uyini qurish uchun daraxt va toshlarni hozirlab bo‘ldilar.</div>
</div>