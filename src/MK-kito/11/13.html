<div itemprop="articleBody" class="text">
  <div id="1"><sup><a href="https://www.kitobook.com/compare/book/11/13/1/" title="сравнение переводов, параллельные ссылки">1</a></sup> Yeribom qurbongohning yonida qurbonlik kuydirmoqchi bo‘lib turgan paytda, bir payg‘ambar, Egamizning amriga ko‘ra, Yahudodan Baytilga keldi.</div>
  <div id="2"><sup><a href="https://www.kitobook.com/compare/book/11/13/2/" title="сравнение переводов, параллельные ссылки">2</a></sup> Payg‘ambar Egamizning amri bilan qurbongohga nido qildi: — Qurbongoh, ey, qurbongoh! Egamiz shunday aytur: “Dovud xonadonida bir o‘g‘il farzand dunyoga kelar, Uning ismi Yo‘shiyo bo‘lur. Sajdagohlarda qurbonlik kuydiradigan ruhoniylarni sening ustingda qurbon qilur. Sening ustingda inson suyaklarini yoqar.”</div>
  <div id="3"><sup><a href="https://www.kitobook.com/compare/book/11/13/3/" title="сравнение переводов, параллельные ссылки">3</a></sup> Payg‘ambar o‘sha kuniyoq buning alomati to‘g‘risida aytdi: — Egamiz aytgan alomat quyidagicha bo‘ladi: Qurbongoh yorilib ketar, ustidagi kul to‘kilar.</div>
  <div id="4"><sup><a href="https://www.kitobook.com/compare/book/11/13/4/" title="сравнение переводов, параллельные ссылки">4</a></sup> Yeribom payg‘ambarning Baytildagi qurbongohga aytgan so‘zlarini eshitgach, qurbongohdan unga tomon qo‘lini uzatib: “Ushlanglar uni!” — dedi. Yeribomning payg‘ambarga qarshi cho‘zilgan qo‘li esa qurib, yog‘ochday qotib qoldi. Uning qo‘li bukilmaydigan bo‘lib qoldi.</div>
  <div id="5"><sup><a href="https://www.kitobook.com/compare/book/11/13/5/" title="сравнение переводов, параллельные ссылки">5</a></sup> Egamizning payg‘ambar orqali aytgan alomati bajo bo‘ldi: qurbongoh yorilib, ustidagi kul to‘kilib ketdi.</div>
  <div id="6"><sup><a href="https://www.kitobook.com/compare/book/11/13/6/" title="сравнение переводов, параллельные ссылки">6</a></sup> Shunda shoh payg‘ambarga dedi: — Iltijo qilaman, Egangiz Xudoga men uchun yolvorib, ibodat eting, toki qo‘lim avvalgi holiga kelsin. Payg‘ambar Egamizga ibodat qilgan edi, shohning qo‘li avvalgi holiga kelib, bukiladigan bo‘ldi.</div>
  <div id="7"><sup><a href="https://www.kitobook.com/compare/book/11/13/7/" title="сравнение переводов, параллельные ссылки">7</a></sup> Shoh payg‘ambarga yana aytdi: — Men bilan yur uyimga, tamaddi qilib ol, senga hadyalar beray.</div>
  <div id="8"><sup><a href="https://www.kitobook.com/compare/book/11/13/8/" title="сравнение переводов, параллельные ссылки">8</a></sup> Payg‘ambar shohga dedi: — Boyligingning yarmini bersang ham, sen bilan bormayman, bu yerda non ham yemayman, suv ham ichmayman.</div>
  <div id="9"><sup><a href="https://www.kitobook.com/compare/book/11/13/9/" title="сравнение переводов, параллельные ссылки">9</a></sup> Egamiz menga: “Non yemaysan, suv ichmaysan, borgan yo‘lingdan qaytmaysan”, deb amr bergan.</div>
  <div id="10"><sup><a href="https://www.kitobook.com/compare/book/11/13/10/" title="сравнение переводов, параллельные ссылки">10</a></sup> Shundan keyin payg‘ambar Baytilga kelgan yo‘lidan qaytmay, boshqa yo‘ldan ketdi.</div>
  <div id="11"><sup><a href="https://www.kitobook.com/compare/book/11/13/11/" title="сравнение переводов, параллельные ссылки">11</a></sup> Baytilda keksa bir payg‘ambar yashardi. Uning o‘g‘illari kelib, Yahudolik payg‘ambarning shu kuni Baytilda qilgan ishlari haqida otalariga aytib berdilar. Payg‘ambarning shohga aytgan so‘zlarini ham otalariga bayon qildilar.</div>
  <div id="12"><sup><a href="https://www.kitobook.com/compare/book/11/13/12/" title="сравнение переводов, параллельные ссылки">12</a></sup> Otasi o‘g‘illaridan: “O‘sha odam qaysi yo‘ldan ketdi?” — deb so‘radi. Yahudodan kelgan payg‘ambarning qaysi yo‘ldan ketganini unga o‘g‘illari ko‘rsatdilar.</div>
  <div id="13"><sup><a href="https://www.kitobook.com/compare/book/11/13/13/" title="сравнение переводов, параллельные ссылки">13</a></sup> Shunda keksa payg‘ambar o‘g‘illariga: “Eshagimni egarlanglar!” — dedi. O‘g‘illari payg‘ambarning eshagini egarlab berdilar, u eshagiga minib jo‘nadi.</div>
  <div id="14"><sup><a href="https://www.kitobook.com/compare/book/11/13/14/" title="сравнение переводов, параллельные ссылки">14</a></sup> Keksa payg‘ambar Yahudolik payg‘ambarning izidan ketdi va nihoyat uni topdi. Yahudolik payg‘ambar eman daraxti ostida o‘tirgan ekan. Keksa payg‘ambar undan: — Yahudodan kelgan payg‘ambar senmisan? — deb so‘radi. — Ha, menman, — deb javob berdi u.</div>
  <div id="15"><sup><a href="https://www.kitobook.com/compare/book/11/13/15/" title="сравнение переводов, параллельные ссылки">15</a></sup> Keksa payg‘ambar unga: — Men bilan yur uyimga, tamaddi qilib ol, — dedi.</div>
  <div id="16"><sup><a href="https://www.kitobook.com/compare/book/11/13/16/" title="сравнение переводов, параллельные ссылки">16</a></sup> Yahudolik payg‘ambar unga aytdi: — Sen bilan birga qaytib borolmayman. Bu yerda sen bilan birga non ham yemayman, suv ham ichmayman.</div>
  <div id="17"><sup><a href="https://www.kitobook.com/compare/book/11/13/17/" title="сравнение переводов, параллельные ссылки">17</a></sup> Egamiz menga: “U yerda non ham yemaysan, suv ham ichmaysan, borgan yo‘lingdan qaytmaysan”, deb amr bergan.</div>
  <div id="18"><sup><a href="https://www.kitobook.com/compare/book/11/13/18/" title="сравнение переводов, параллельные ссылки">18</a></sup> Payg‘ambar esa unga shunday dedi: — Men ham senga o‘xshagan bir payg‘ambarman, Farishta menga Egamizning shu so‘zlarini aytdi: “Uni yo‘ldan qaytarib, o‘zing bilan birga uyingga olib kel, non yeb, suv ichib olsin.” Lekin keksa payg‘ambar yolg‘on gapirayotgan edi.</div>
  <div id="19"><sup><a href="https://www.kitobook.com/compare/book/11/13/19/" title="сравнение переводов, параллельные ссылки">19</a></sup> Shunday qilib, Yahudolik payg‘ambar keksa payg‘ambar bilan birga qaytib keldi, uning uyida tamaddi qildi.</div>
  <div id="20"><sup><a href="https://www.kitobook.com/compare/book/11/13/20/" title="сравнение переводов, параллельные ссылки">20</a></sup> Ular dasturxon atrofida o‘tirganlarida, keksa payg‘ambarga Egamiz shu so‘zlarni ayon qildi.</div>
  <div id="21"><sup><a href="https://www.kitobook.com/compare/book/11/13/21/" title="сравнение переводов, параллельные ссылки">21</a></sup> Keksa payg‘ambar esa Yahudolik payg‘ambarga shunday dedi: — Egamiz shunday aytmoqda: “Sen Mening so‘zimga itoat qilmading! Men, Egangiz Xudoning amriga qarshi chiqib</div>
  <div id="22"><sup><a href="https://www.kitobook.com/compare/book/11/13/22/" title="сравнение переводов, параллельные ссылки">22</a></sup> orqangga qaytding. Men senga non yema, suv ichma, deb aytgan yerda yeb– ichding. Endi sening jasading ota–bobolaring xilxonasiga dafn qilinmaydi.”</div>
  <div id="23"><sup><a href="https://www.kitobook.com/compare/book/11/13/23/" title="сравнение переводов, параллельные ссылки">23</a></sup> Yahudolik payg‘ambar tamaddi qilib bo‘lishi bilanoq, keksa payg‘ambar uning eshagini egarlab berdi.</div>
  <div id="24"><sup><a href="https://www.kitobook.com/compare/book/11/13/24/" title="сравнение переводов, параллельные ссылки">24</a></sup> Yahudolik payg‘ambar yo‘lda ketayotgan edi, oldidan bir sher chiqib qoldi. Sher uni tilka– pora qilib, jasadni yo‘lning ustiga tashladi. Eshak ham, sher ham jasadning oldida turardi.</div>
  <div id="25"><sup><a href="https://www.kitobook.com/compare/book/11/13/25/" title="сравнение переводов, параллельные ссылки">25</a></sup> Shu yerdan o‘tib ketayotgan odamlar yo‘l o‘rtasidagi jasadni va jasad yonida turgan sherni ko‘rdilar. Odamlar keksa payg‘ambar yashaydigan shaharga borib, ko‘rganlarini aytdilar.</div>
  <div id="26"><sup><a href="https://www.kitobook.com/compare/book/11/13/26/" title="сравнение переводов, параллельные ссылки">26</a></sup> Yahudolik payg‘ambarni yo‘ldan qaytarib kelgan keksa payg‘ambar ham shu voqeani eshitdi va shunday dedi: — Egamizning amriga itoat etmagan payg‘ambar o‘shadir. Shuning uchun Egamiz sherni yubordi va sher uni tilka–pora qilib tashladi. Egamiz, aytganiga binoan, uni o‘ldirdi.</div>
  <div id="27"><sup><a href="https://www.kitobook.com/compare/book/11/13/27/" title="сравнение переводов, параллельные ссылки">27</a></sup> Keksa payg‘ambar o‘g‘illariga: “Eshagimni egarlanglar!” — dedi. O‘g‘illari eshakni egarlab berdilar.</div>
  <div id="28"><sup><a href="https://www.kitobook.com/compare/book/11/13/28/" title="сравнение переводов, параллельные ссылки">28</a></sup> U borib, yo‘l o‘rtasida yotgan jasadni topdi. Eshak ham, sher ham jasadning yonida turar, sher jasadni yemagan, eshakka hech qanday zarar yetkazmagan edi.</div>
  <div id="29"><sup><a href="https://www.kitobook.com/compare/book/11/13/29/" title="сравнение переводов, параллельные ссылки">29</a></sup> Keksa payg‘ambar Yahudolik payg‘ambarning jasadini yerdan ko‘tarib olib, eshakka ortdi va orqasiga qaytarib, olib ketdi. “Uni dafn qilib, unga aza ochay”, deb shaharga keldi.</div>
  <div id="30"><sup><a href="https://www.kitobook.com/compare/book/11/13/30/" title="сравнение переводов, параллельные ссылки">30</a></sup> Jasadni o‘zining qabriga qo‘ygach: “Voy, jigarim, voy jigarim!” deb qabr ustida faryod chekdi.</div>
  <div id="31"><sup><a href="https://www.kitobook.com/compare/book/11/13/31/" title="сравнение переводов, параллельные ссылки">31</a></sup> Yahudolik payg‘ambarni dafn qilgach, keksa payg‘ambar o‘g‘illariga: — Vafot etganimdan so‘ng meni ham Yahudolik payg‘ambar dafn qilingan xilxonaga qo‘yinglar, — dedi. — Suyaklarim uning suyaklari yonida tursin.</div>
  <div id="32"><sup><a href="https://www.kitobook.com/compare/book/11/13/32/" title="сравнение переводов, параллельные ссылки">32</a></sup> Egamizning amriga ko‘ra, Baytildagi qurbongoh va Samariya shaharlaridagi hamma sajdagohlar haqida uning aytgan so‘zlari albatta bajo bo‘ladi.</div>
  <div id="33"><sup><a href="https://www.kitobook.com/compare/book/11/13/33/" title="сравнение переводов, параллельные ссылки">33</a></sup> Bu hodisadan keyin ham Yeribom qabih yo‘ldan qaytmadi. Yana sajdagohlarga oddiy xalqdan ruhoniylar tayin etdi. Kimni xohlasa, o‘shani ruhoniy qilib tayinlayverdi.</div>
  <div id="34"><sup><a href="https://www.kitobook.com/compare/book/11/13/34/" title="сравнение переводов, параллельные ссылки">34</a></sup> Bu gunoh ishlar Yeribom naslining yer yuzidan qirilib, yo‘qolib ketishiga sababchi bo‘ldi.</div>
</div>