<div itemprop="articleBody" class="text">
  <div id="1"><sup><a href="https://www.kitobook.com/compare/book/11/09/1/" title="сравнение переводов, параллельные ссылки">1</a></sup> Sulaymon Egamizning uyini ham, o‘zining saroyini ham qurib bo‘ldi. Mo‘ljallangan hamma yumushlarni tamom qildi.</div>
  <div id="2"><sup><a href="https://www.kitobook.com/compare/book/11/09/2/" title="сравнение переводов, параллельные ссылки">2</a></sup> Shundan keyin Egamiz Sulaymonga, ilgari Givonda zohir bo‘lganiday, yana zohir bo‘ldi.</div>
  <div id="3"><sup><a href="https://www.kitobook.com/compare/book/11/09/3/" title="сравнение переводов, параллельные ссылки">3</a></sup> Egamiz unga shu so‘zlarini ayon qildi: — Menga qilgan iltijolaringni eshitdim. Sen qurgan va O‘zim ulug‘lanadigan uyni muqaddas qildim. Ko‘zlarim, ko‘nglim doimo o‘sha yerda bo‘ladi.</div>
  <div id="4"><sup><a href="https://www.kitobook.com/compare/book/11/09/4/" title="сравнение переводов, параллельные ссылки">4</a></sup> Sen ham Mening oldimda, otang Dovud kabi, sofdillik bilan va to‘g‘ri bo‘lib yursang, Men amr etgan hamma farmonlarimni ijro etsang, qonun– qoidalarimni mahkam tutsang,</div>
  <div id="5"><sup><a href="https://www.kitobook.com/compare/book/11/09/5/" title="сравнение переводов, параллельные ссылки">5</a></sup> Isroil ustidan shohlik taxtingni abadiy mustahkam qilaman. Otang Dovudga ham: “Sening naslingdan bo‘lgan erkak zoti to abad Isroil taxtida o‘tiradi”, deb va’da bergan edim.</div>
  <div id="6"><sup><a href="https://www.kitobook.com/compare/book/11/09/6/" title="сравнение переводов, параллельные ссылки">6</a></sup> Sen ham, sening nasling ham Men ko‘rsatgan yo‘ldan qaytsangiz, sizlarga bergan amr va farmonlarimga rioya qilmasangiz, borib boshqa xudolarga xizmat qilsangizlar, topinsangizlar,</div>
  <div id="7"><sup><a href="https://www.kitobook.com/compare/book/11/09/7/" title="сравнение переводов, параллельные ссылки">7</a></sup> Isroilni O‘zim bergan yurtdan uloqtirib tashlayman. Men muqaddas qilgan, O‘zim ulug‘lanadigan uyni tark etaman. Ana o‘shanda Isroil xalqi hammaning og‘zida duv–duv gap bo‘ladi, hamma xalqlar ularni masxara qiladi.</div>
  <div id="8"><sup><a href="https://www.kitobook.com/compare/book/11/09/8/" title="сравнение переводов, параллельные ссылки">8</a></sup> Hozir ajoyib bo‘lib turgan uyning yonidan o‘tganlar buning ayanchli ahvolini ko‘rganda, dahshatga tushib: “Nimaga ularning Egasi bu yurtni va bu uyni mana shu ahvolga soldi ekan–a?” deb qotib qoladi.</div>
  <div id="9"><sup><a href="https://www.kitobook.com/compare/book/11/09/9/" title="сравнение переводов, параллельные ссылки">9</a></sup> So‘ng yana o‘zlari shunday xulosa chiqaradilar: “E–ha, ular ota–bobolarini Misr yurtidan olib chiqqan, o‘zlarining Egasi Xudodan yuz o‘girdilar–ku! Boshqa xudolarga ergashib, o‘sha xudolarga topinib, xizmat etdilar–ku! Qilmishlariga yarasha o‘zlarining Egasi ularning boshiga shu ko‘rgiliklarni solibdi–da.”</div>
  <div id="10"><sup><a href="https://www.kitobook.com/compare/book/11/09/10/" title="сравнение переводов, параллельные ссылки">10</a></sup> Sulaymon ikkala uyni — Egamizning uyini va o‘z saroyini yigirma yilda bitirgan edi.</div>
  <div id="11"><sup><a href="https://www.kitobook.com/compare/book/11/09/11/" title="сравнение переводов, параллельные ссылки">11</a></sup> Tir shohi Xiram Sulaymonning ehtiyojiga ko‘ra, sadr yog‘ochi, sarv yog‘ochi, oltin yetkazib bergan edi. Shoh Sulaymon Xiramga bu xizmatlari uchun Jalila o‘lkasidagi yigirmata shaharni berdi.</div>
  <div id="12"><sup><a href="https://www.kitobook.com/compare/book/11/09/12/" title="сравнение переводов, параллельные ссылки">12</a></sup> Xiram: “Sulaymon bergan shaharlarni ko‘ray–chi”, deb Tirdan yo‘lga chiqdi, lekin u shaharlar Xiramga ma’qul kelmadi.</div>
  <div id="13"><sup><a href="https://www.kitobook.com/compare/book/11/09/13/" title="сравнение переводов, параллельные ссылки">13</a></sup> — Do‘stim, menga bergan shaharlaring shumi bori–yo‘g‘i?! — dedi Xiram Sulaymonga. Xiram o‘sha yerlarga Kavul deb nom berdi va bugunga qadar shu nom bilan yuritiladi.</div>
  <div id="14"><sup><a href="https://www.kitobook.com/compare/book/11/09/14/" title="сравнение переводов, параллельные ссылки">14</a></sup> Xiram esa shoh Sulaymonga 250 pud oltin yuborgan edi.</div>
  <div id="15"><sup><a href="https://www.kitobook.com/compare/book/11/09/15/" title="сравнение переводов, параллельные ссылки">15</a></sup> Shoh Sulaymon majburlab olgan qarollarni chaqirtirib, Egamizning uyini, o‘zining saroyini barpo ettirgan edi. Shuningdek, Quddusning sharq tomonidagi pastlikni to‘ldirib, mustahkam qildirgan va Quddus devorini qurdirgan edi. Xazor, Maxido‘ va Gezer shaharlarini mustahkamlagan edi.</div>
  <div id="16"><sup><a href="https://www.kitobook.com/compare/book/11/09/16/" title="сравнение переводов, параллельные ссылки">16</a></sup> Misr fir’avni Gezerga bostirib kelib, shaharni qo‘lga olgan va o‘t qo‘ygandi. Shu yerda istiqomat qilayotgan Kan’on aholisini qirib tashlab, shaharni o‘zining qizi — Sulaymonning xotiniga sep qilib bergandi.</div>
  <div id="17"><sup><a href="https://www.kitobook.com/compare/book/11/09/17/" title="сравнение переводов, параллельные ссылки">17</a></sup> Shundan so‘ng Sulaymon Gezerni, Pastki Bayt– Xo‘ronni,</div>
  <div id="18"><sup><a href="https://www.kitobook.com/compare/book/11/09/18/" title="сравнение переводов, параллельные ссылки">18</a></sup> Baalatni, Yahudoning cho‘lidagi Tamarni,</div>
  <div id="19"><sup><a href="https://www.kitobook.com/compare/book/11/09/19/" title="сравнение переводов, параллельные ссылки">19</a></sup> o‘zining hamma ombor shaharlarini, jang aravalari saqlanadigan shaharlarni, otliqlari turadigan shaharlarini qaytadan tuzatib mustahkamladi. Bundan tashqari, Quddusda, Lubnonda, shohlikning hamma burchaklarida nima istasa, barpo qildi.</div>
  <div id="20"><sup><a href="https://www.kitobook.com/compare/book/11/09/20/" title="сравнение переводов, параллельные ссылки">20</a></sup> Shu o‘lkada qolib ketgan Amor, Pariz, Xiv, Xet va Yobus xalqlari Isroil xalqidan emasdi.</div>
  <div id="21"><sup><a href="https://www.kitobook.com/compare/book/11/09/21/" title="сравнение переводов, параллельные ссылки">21</a></sup> Isroil xalqi ularning bu yurtda qolib ketgan avlodlarini tamomila qirib bitirolmagan edi. Sulaymon o‘sha qolib ketganlarini qarol qilib oldi. Ular bugungacha bor.</div>
  <div id="22"><sup><a href="https://www.kitobook.com/compare/book/11/09/22/" title="сравнение переводов, параллельные ссылки">22</a></sup> Lekin Sulaymon Isroil xalqidan birortasini qul qilmadi. Shohning sipohlari, a’yonlari, akobirlari, lashkarboshilari, jang aravalarining qo‘mondonlari va suvorilarining qo‘mondonlari Isroil xalqidan edi.</div>
  <div id="23"><sup><a href="https://www.kitobook.com/compare/book/11/09/23/" title="сравнение переводов, параллельные ссылки">23</a></sup> Sulaymonning ishboshilari 550 kishi bo‘lib, ular ishlayotgan odamlar ustidan nazoratchi edilar.</div>
  <div id="24"><sup><a href="https://www.kitobook.com/compare/book/11/09/24/" title="сравнение переводов, параллельные ссылки">24</a></sup> Fir’avnning qizi Dovud qal’asidan o‘ziga atalgan saroyga ko‘chib o‘tdi. Bu saroyni Sulaymon unga atab barpo qilgan edi. Shundan keyin Sulaymon Quddusning sharq tomonidagi pastlikni to‘ldirib, mustahkam qildirdi.</div>
  <div id="25"><sup><a href="https://www.kitobook.com/compare/book/11/09/25/" title="сравнение переводов, параллельные ссылки">25</a></sup> Sulaymon Egamizga atab qurgan qurbongohda yiliga uch marta kuydiriladigan qurbonliklar va tinchlik qurbonliklari qilar, tutatqi tutatardi. Shunday qilib, u Egamizning uyini bitkazgan edi.</div>
  <div id="26"><sup><a href="https://www.kitobook.com/compare/book/11/09/26/" title="сравнение переводов, параллельные ссылки">26</a></sup> Shoh Sulaymon Edom yurtida, Qizil dengiz bo‘yidagi Elet yonida — Ezyo‘n–Geber shahrida kemalar yasadi.</div>
  <div id="27"><sup><a href="https://www.kitobook.com/compare/book/11/09/27/" title="сравнение переводов, параллельные ссылки">27</a></sup> Xiram o‘z tajribali dengizchilarini Sulaymonning odamlari bilan birga kemalarda jo‘natdi.</div>
  <div id="28"><sup><a href="https://www.kitobook.com/compare/book/11/09/28/" title="сравнение переводов, параллельные ссылки">28</a></sup> Ular Ofirga borib, u yerdan 900 pud oltin olib, shoh Sulaymonga keltirib berdilar.</div>
</div>