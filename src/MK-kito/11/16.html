<div itemprop="articleBody" class="text">
  <div id="1"><sup><a href="https://www.kitobook.com/compare/book/11/16/1/" title="сравнение переводов, параллельные ссылки">1</a></sup> EgamizIsroil shohi Bashoga Xonin o‘g‘li Yohu orqali shu so‘zlarni ayon qilgan edi:</div>
  <div id="2"><sup><a href="https://www.kitobook.com/compare/book/11/16/2/" title="сравнение переводов, параллельные ссылки">2</a></sup> — Seni Men tuproq ostidan chiqarib yuksaltirdim. Seni xalqim Isroilning hukmdori qildim. Sen esa Yeribomning yo‘lidan ketib, xalqim Isroilni gunohga botirding. Gunohlaringiz Meni g‘azablantirdi.</div>
  <div id="3"><sup><a href="https://www.kitobook.com/compare/book/11/16/3/" title="сравнение переводов, параллельные ссылки">3</a></sup> Mana ko‘rasan, Nabat o‘g‘li Yeribom xonadoni singari, sening oilangni ham ildizidan quritaman.</div>
  <div id="4"><sup><a href="https://www.kitobook.com/compare/book/11/16/4/" title="сравнение переводов, параллельные ссылки">4</a></sup> Sening urug‘ingdan shaharda vafot etgan odam ko‘ppaklarga yem bo‘lar, qirda vafot etgan odam ko‘kdagi qushlarga yem bo‘lar.</div>
  <div id="5"><sup><a href="https://www.kitobook.com/compare/book/11/16/5/" title="сравнение переводов, параллельные ссылки">5</a></sup> Bashoning boshqa ishlari, faoliyati, kahramonliklari “Isroil shohlarining tarixi” kitobida yozib qoldirilgan.</div>
  <div id="6"><sup><a href="https://www.kitobook.com/compare/book/11/16/6/" title="сравнение переводов, параллельные ссылки">6</a></sup> Basho ham olamdan o‘tib, Tirzada ota–bobolari yoniga dafn qilindi. Uning o‘rniga o‘g‘li Elox shoh bo‘ldi.</div>
  <div id="7"><sup><a href="https://www.kitobook.com/compare/book/11/16/7/" title="сравнение переводов, параллельные ссылки">7</a></sup> Xonin o‘g‘li Yohu orqali Bashoga va uning xonadoniga Egamiz O‘zining so‘zlarini ayon qilgan edi. Basho Egamiz oldida Yeribom xonadoni kabi qabihliklar qilgani va Yeribomning xonadonini qirib tashlagani uchun, Egamiz undan g‘azablandi.</div>
  <div id="8"><sup><a href="https://www.kitobook.com/compare/book/11/16/8/" title="сравнение переводов, параллельные ссылки">8</a></sup> Oso Yahudoga shohlik qilayotganiga yigirma olti yil bo‘lganda, Elox Isroil shohi bo‘ldi. Elox Bashoning o‘g‘li edi. U Tirzada istiqomat qilib, ikki yil hukmdorlik qildi.</div>
  <div id="9"><sup><a href="https://www.kitobook.com/compare/book/11/16/9/" title="сравнение переводов, параллельные ссылки">9</a></sup> Lekin jang aravalarining yarmiga qo‘mondon bo‘lgan Zimri unga suiqasd uyushtirdi. Elox Tirzada turgan paytda Tirzadagi bosh vaziri Arzoning uyida ichib mast bo‘lib qoldi.</div>
  <div id="10"><sup><a href="https://www.kitobook.com/compare/book/11/16/10/" title="сравнение переводов, параллельные ссылки">10</a></sup> Shunda Zimri ichkariga kirdi–yu, uni o‘ldirdi. So‘ng Zimri shoh bo‘lib oldi. Oso Yahudoda shohlik qilayotganiga yigirma yetti yil bo‘lganda, shu voqea yuz berdi.</div>
  <div id="11"><sup><a href="https://www.kitobook.com/compare/book/11/16/11/" title="сравнение переводов, параллельные ссылки">11</a></sup> Zimri shoh bo‘lib taxtga o‘tirgach, Basho xonadonini bitta qo‘ymay qirib tashladi. Bashoning na qarindosh–urug‘idan, na yor–birodarlaridan biror erkak zoti tirik qoldi.</div>
  <div id="12"><sup><a href="https://www.kitobook.com/compare/book/11/16/12/" title="сравнение переводов, параллельные ссылки">12</a></sup> Yohu payg‘ambar orqali Egamizning aytgan so‘zlariga ko‘ra, Zimri Basho xonadonini yo‘q qildi.</div>
  <div id="13"><sup><a href="https://www.kitobook.com/compare/book/11/16/13/" title="сравнение переводов, параллельные ссылки">13</a></sup> Basho bilan uning o‘g‘li Eloxning gunohlari ko‘p bo‘lib, ular Isroil xalqini gunohga botirgan, o‘zlarining butlari bilan Isroil xalqining Xudosi — Egamizni g‘azablantirgani uchun, shu hodisalar yuz bergan edi.</div>
  <div id="14"><sup><a href="https://www.kitobook.com/compare/book/11/16/14/" title="сравнение переводов, параллельные ссылки">14</a></sup> Eloxning boshqa ishlari, butun faoliyati “Isroil shohlar tarixi” kitobida yozib qoldirilgan.</div>
  <div id="15"><sup><a href="https://www.kitobook.com/compare/book/11/16/15/" title="сравнение переводов, параллельные ссылки">15</a></sup> Oso Yahudoga shohlik qilayotganiga yigirma yetti yil bo‘lganda, Zimri ham Tirzada yetti kun Isroilga shoh bo‘ldi. Lashkarlar shu paytda Gibiton shahrini qamal qilib turgan edi. Bu shahar Filistlarniki edi.</div>
  <div id="16"><sup><a href="https://www.kitobook.com/compare/book/11/16/16/" title="сравнение переводов, параллельные ссылки">16</a></sup> “Zimri shohga suiqasd uyushtiribdi, shohni o‘ldiribdi”, degan xabarni lashkarlar Gibitonni qamal qilib turgan yerda eshitishdi. Xalq lashkarboshi Omrini qarorgohda o‘sha kuniyoq Isroil shohi qilib ko‘tardi.</div>
  <div id="17"><sup><a href="https://www.kitobook.com/compare/book/11/16/17/" title="сравнение переводов, параллельные ссылки">17</a></sup> Omri Isroil lashkarini boshlab Gibitondan chiqib keldi va Tirzani qamal qildi.</div>
  <div id="18"><sup><a href="https://www.kitobook.com/compare/book/11/16/18/" title="сравнение переводов, параллельные ссылки">18</a></sup> Zimri esa shaharning qo‘ldan ketganini ko‘rdi–yu, shoh saroyining ichki qal’asiga kirdi. Keyin orqasidan shoh saroyiga o‘t qo‘yib yuborib, o‘zi ham nobud bo‘ldi.</div>
  <div id="19"><sup><a href="https://www.kitobook.com/compare/book/11/16/19/" title="сравнение переводов, параллельные ссылки">19</a></sup> Zimri gunoh qilgani uchun shu hodisalar yuz bergan edi. U Yeribomning yo‘lidan yurib, Egamiz oldida qabihliklar qilgan, ham o‘zi gunoh qilgan, ham Isroil xalqini gunohga boshlagan edi.</div>
  <div id="20"><sup><a href="https://www.kitobook.com/compare/book/11/16/20/" title="сравнение переводов, параллельные ссылки">20</a></sup> Zimrining boshqa ishlari, xoinligi “Isroil shohlari tarixi” kitobida yozib qoldirilgan.</div>
  <div id="21"><sup><a href="https://www.kitobook.com/compare/book/11/16/21/" title="сравнение переводов, параллельные ссылки">21</a></sup> Endi Isroil xalqi ikkiga bo‘linib qoldi. Xalqning yarmi: “Ginat o‘g‘li Tivnaxni shoh qilamiz”, deb unga ergashdi, yarmi esa Omrining etagini tutdi.</div>
  <div id="22"><sup><a href="https://www.kitobook.com/compare/book/11/16/22/" title="сравнение переводов, параллельные ссылки">22</a></sup> Omrining etagini tutgan xalq Tivnaxga ergashgan xalq ustidan g‘olib keldi, Tivnax esa o‘ldi. Omri shoh bo‘lib qoldi.</div>
  <div id="23"><sup><a href="https://www.kitobook.com/compare/book/11/16/23/" title="сравнение переводов, параллельные ссылки">23</a></sup> Oso Yahudoga shohlik qilayotganiga o‘ttiz bir yil bo‘lganda, Omri Isroil shohi bo‘ldi. U hammasi bo‘lib o‘n ikki yil hukmdorlik qildi. Olti yili Tirzada o‘tdi.</div>
  <div id="24"><sup><a href="https://www.kitobook.com/compare/book/11/16/24/" title="сравнение переводов, параллельные ссылки">24</a></sup> U Shamer ismli odamdan to‘rt pud kumushga tepalikni sotib olib, u yerga shahar qurdirdi. Shaharni tepalikning oldingi egasi Shamerning ismi bilan Samariya deb atadi.</div>
  <div id="25"><sup><a href="https://www.kitobook.com/compare/book/11/16/25/" title="сравнение переводов, параллельные ссылки">25</a></sup> Omri ham Egamiz oldida qabihliklar qildi. U shu darajada qabihlik qildiki, avval o‘tgan shohlarning birortasi Omrichalik qabihlik qilmagan edi.</div>
  <div id="26"><sup><a href="https://www.kitobook.com/compare/book/11/16/26/" title="сравнение переводов, параллельные ссылки">26</a></sup> Omri ham Isroil xalqini gunohga botirgan Nabat o‘g‘li Yeribomning yo‘lidan ketdi. Omri xalqni butparastlikka boshlab, Isroil xalqining Xudosi — Egamizni g‘azablantirdi.</div>
  <div id="27"><sup><a href="https://www.kitobook.com/compare/book/11/16/27/" title="сравнение переводов, параллельные ссылки">27</a></sup> Omrining boshqa ishlari, ko‘rsatgan qahramonliklari “Isroil shohlari tarixi” kitobida yozib qoldirilgan.</div>
  <div id="28"><sup><a href="https://www.kitobook.com/compare/book/11/16/28/" title="сравнение переводов, параллельные ссылки">28</a></sup> Nihoyat, Omri olamdan o‘tib, Samariyada ota–bobolari yoniga dafn qilindi, o‘rniga o‘g‘li Axab shoh bo‘ldi.</div>
  <div id="29"><sup><a href="https://www.kitobook.com/compare/book/11/16/29/" title="сравнение переводов, параллельные ссылки">29</a></sup> Oso Yahudoga shohlik qilayotganiga o‘ttiz sakkiz yil bo‘lganda, Axab Isroil shohi bo‘ldi. Axab Omrining o‘g‘li edi. U Samariyada turib, yigirma ikki yil davomida Isroilni boshqardi.</div>
  <div id="30"><sup><a href="https://www.kitobook.com/compare/book/11/16/30/" title="сравнение переводов, параллельные ссылки">30</a></sup> Axab Egamiz oldida shunday qabihliklar qildiki, oldin o‘tgan shohlarning birortasi ham shunchalik qabihlik qilmagan edi.</div>
  <div id="31"><sup><a href="https://www.kitobook.com/compare/book/11/16/31/" title="сравнение переводов, параллельные ссылки">31</a></sup> Hatto Nabat o‘g‘li Yeribomning gunohlariga sherik bo‘lgani kamlik qilganday, Sidonliklar shohi Etbaalning qizi Izabelga uylanib, Baalga xizmat qilib, unga sajda eta boshladi.</div>
  <div id="32"><sup><a href="https://www.kitobook.com/compare/book/11/16/32/" title="сравнение переводов, параллельные ссылки">32</a></sup> Samariyada Baalga atab qurgan uyda qurbongoh ham barpo qildi.</div>
  <div id="33"><sup><a href="https://www.kitobook.com/compare/book/11/16/33/" title="сравнение переводов, параллельные ссылки">33</a></sup> Axab, buning ustiga, Asheraga atab ustun yasadi. U o‘zidan avval o‘tgan hamma Isroil shohlaridan ziyoda gunoh qilib, Isroil xalqining Xudosi — Egamizni g‘azablantirdi.</div>
  <div id="34"><sup><a href="https://www.kitobook.com/compare/book/11/16/34/" title="сравнение переводов, параллельные ссылки">34</a></sup> Axab shohlik qilgan davrda Baytillik Xiyol Yerixo shahrini qaytadan qurdi. Egamizning Nun o‘g‘li Yoshua orqali qilgan bashorati bajo bo‘ldi. Xiyol to‘ng‘ich o‘g‘li Aburamning joni evaziga shaharning poydevorini yotqizdi. Kichik o‘g‘li Saxuvning joni evaziga esa shahar darvozasini o‘rnatdi.</div>
</div>