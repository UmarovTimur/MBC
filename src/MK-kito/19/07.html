<div itemprop="articleBody" class="text">
  <div id="1"><sup><a href="https://www.kitobook.com/compare/book/19/07/1/" title="сравнение переводов, параллельные ссылки">1</a></sup> Benyamin qabilasidan bo‘lgan Kushning qilmishlari tufayli Dovudning Egamizga aytgan marsiyasi.</div>
  <div id="2"><sup><a href="https://www.kitobook.com/compare/book/19/07/2/" title="сравнение переводов, параллельные ссылки">2</a></sup> Senda panoh topaman, ey Egam Xudo, Payimga tushganlardan xalos et, qutqar meni.</div>
  <div id="3"><sup><a href="https://www.kitobook.com/compare/book/19/07/3/" title="сравнение переводов, параллельные ссылки">3</a></sup> Yo‘qsa, ular meni sherday g‘ajib tashlaydi, Burda–burda qiladi, hech kim meni qutqarolmaydi.</div>
  <div id="4"><sup><a href="https://www.kitobook.com/compare/book/19/07/4/" title="сравнение переводов, параллельные ссылки">4</a></sup> Ey Egam Xudo! Agarda kimgadir nohaqlik qilgan bo‘lsam,</div>
  <div id="5"><sup><a href="https://www.kitobook.com/compare/book/19/07/5/" title="сравнение переводов, параллельные ссылки">5</a></sup> Do‘stimni dushmaniga sotgan bo‘lsam mabodo, G‘animimni sababsiz talagan bo‘lsam, Ha, agarda u ishlarni qilgan bo‘lsam,</div>
  <div id="6"><sup><a href="https://www.kitobook.com/compare/book/19/07/6/" title="сравнение переводов, параллельные ссылки">6</a></sup> Dushmanlarim ta’qib qilsin, tutsin meni, Tanamni tuproqqa qorsin, Jasadimni yerga tashlasin.</div>
  <div id="7"><sup><a href="https://www.kitobook.com/compare/book/19/07/7/" title="сравнение переводов, параллельные ссылки">7</a></sup> Qani, g‘azabingni sochgin, ey Egam! Qo‘zg‘al yovlarimning qahriga qarshi! Ko‘rib, adolat qilgin!</div>
  <div id="8"><sup><a href="https://www.kitobook.com/compare/book/19/07/8/" title="сравнение переводов, параллельные ссылки">8</a></sup> Xalqlarni atrofingga to‘plagin, Balanddagi taxtingda o‘tirib, Ular ustidan hukmronlik qilgin.</div>
  <div id="9"><sup><a href="https://www.kitobook.com/compare/book/19/07/9/" title="сравнение переводов, параллельные ссылки">9</a></sup> Xalqlarni hukm qil Sen, ey Egam, Ey Egam, mening ham yuzimni yorug‘ qil, Bilasan–ku, solihman, begunohman.</div>
  <div id="10"><sup><a href="https://www.kitobook.com/compare/book/19/07/10/" title="сравнение переводов, параллельные ссылки">10</a></sup> Fosiqlarning yovuzligi barham topsin, Solihlar barqaror bo‘lsin. Ongu yuraklarni sinaguvchi Sensan, Ey odil Xudo!</div>
  <div id="11"><sup><a href="https://www.kitobook.com/compare/book/19/07/11/" title="сравнение переводов, параллельные ссылки">11</a></sup> Mening qalqonimdir Xudo, Pokdillarga U najot beradi.</div>
  <div id="12"><sup><a href="https://www.kitobook.com/compare/book/19/07/12/" title="сравнение переводов, параллельные ссылки">12</a></sup> Adolatli hakamdir Xudo, Qabihga U doim g‘azabini sochadi.</div>
  <div id="13"><sup><a href="https://www.kitobook.com/compare/book/19/07/13/" title="сравнение переводов, параллельные ссылки">13</a></sup> Agar inson tavba qilmasa, Xudo qilichini charxlaydi, Kamonini tayyor qilib turadi.</div>
  <div id="14"><sup><a href="https://www.kitobook.com/compare/book/19/07/14/" title="сравнение переводов, параллельные ссылки">14</a></sup> Qirg‘in qurollarini shay qilib qo‘ygan, Olovli o‘qlarini tayyorlab qo‘ygan.</div>
  <div id="15"><sup><a href="https://www.kitobook.com/compare/book/19/07/15/" title="сравнение переводов, параллельные ссылки">15</a></sup> Ana, qabihlar qabihlikdan urug‘ orttiradi, Dardu balolardan homilador bo‘ladi, Oxir–oqibatda yolg‘onni tug‘adi.</div>
  <div id="16"><sup><a href="https://www.kitobook.com/compare/book/19/07/16/" title="сравнение переводов, параллельные ссылки">16</a></sup> Ular chuqur qaziydilar, Ammo chohga o‘zlari qulaydilar.</div>
  <div id="17"><sup><a href="https://www.kitobook.com/compare/book/19/07/17/" title="сравнение переводов, параллельные ссылки">17</a></sup> Ularning dardu balosi o‘ziga qaytadi, Zo‘ravonligi o‘zlarining boshiga yetadi.</div>
  <div id="18"><sup><a href="https://www.kitobook.com/compare/book/19/07/18/" title="сравнение переводов, параллельные ссылки">18</a></sup> Egamizga, adolating uchun shukr, deyman. Xudoyi Taolo — Egamizga hamdu sano kuylayman.</div>
</div>