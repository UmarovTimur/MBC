<div itemprop="articleBody" class="text">
  <div id="1"><sup><a href="https://www.kitobook.com/compare/book/19/34/1/" title="сравнение переводов, параллельные ссылки">1</a></sup> Dovud sanosi. Ey Egam, menga qarshi chiqqanlarga O‘zing qarshi bo‘l. Menga hujum qilganlar bilan O‘zing jang qil.</div>
  <div id="2"><sup><a href="https://www.kitobook.com/compare/book/19/34/2/" title="сравнение переводов, параллельные ссылки">2</a></sup> Qalqonu sovutingni ol, Qani, menga yordamga kel.</div>
  <div id="3"><sup><a href="https://www.kitobook.com/compare/book/19/34/3/" title="сравнение переводов, параллельные ссылки">3</a></sup> Meni ta’qib qilganlarga qarshi Nayzayu boltangni olgin. “Senga najot beraman”, deb O‘zing menga va’da bergin.</div>
  <div id="4"><sup><a href="https://www.kitobook.com/compare/book/19/34/4/" title="сравнение переводов, параллельные ссылки">4</a></sup> Mening jonimga qasd qilganlar Sharmandayu sharmisor bo‘lsin! Menga qarshi fitna qilayotganlar Uyatga qolib, orqaga qaytsin!</div>
  <div id="5"><sup><a href="https://www.kitobook.com/compare/book/19/34/5/" title="сравнение переводов, параллельные ссылки">5</a></sup> Xuddi shamolda uchgan somon singari, Ey Egam, Sening farishtang ularni quvsin.</div>
  <div id="6"><sup><a href="https://www.kitobook.com/compare/book/19/34/6/" title="сравнение переводов, параллельные ссылки">6</a></sup> Qorong‘u sirpanchiq bo‘lsin ularning yo‘li, Ey Egam, Sening farishtang ularni quvsin.</div>
  <div id="7"><sup><a href="https://www.kitobook.com/compare/book/19/34/7/" title="сравнение переводов, параллельные ссылки">7</a></sup> Sababsiz menga tuzoq qo‘ydilar, Meni tutib olib o‘ldirmoq uchun Sababsiz menga chuqur qazidilar.</div>
  <div id="8"><sup><a href="https://www.kitobook.com/compare/book/19/34/8/" title="сравнение переводов, параллельные ссылки">8</a></sup> To‘satdan ularning boshiga halokat kelsin, Qo‘ygan tuzog‘iga o‘zlari o‘ralib qolsin, Qazigan chuqurga o‘zlari yiqilib, bitsin.</div>
  <div id="9"><sup><a href="https://www.kitobook.com/compare/book/19/34/9/" title="сравнение переводов, параллельные ссылки">9</a></sup> Shunda, ey Egam, Sen tufayli shod bo‘laman, Najot berganing uchun quvonaman.</div>
  <div id="10"><sup><a href="https://www.kitobook.com/compare/book/19/34/10/" title="сравнение переводов, параллельные ссылки">10</a></sup> Butun vujudim xitob qiladi: “Senga o‘xshashi yo‘q, ey Egam, Bechorani zo‘ravondan qutqarasan, Faqirni talonchidan qutqarasan.”</div>
  <div id="11"><sup><a href="https://www.kitobook.com/compare/book/19/34/11/" title="сравнение переводов, параллельные ссылки">11</a></sup> Yovuz niyatli guvohlar paydo bo‘ladi, Bilmaydigan narsalarimni mendan so‘raydi.</div>
  <div id="12"><sup><a href="https://www.kitobook.com/compare/book/19/34/12/" title="сравнение переводов, параллельные ссылки">12</a></sup> Ular yaxshiligimga yomonlik qaytaradi, O‘zimni tamom yolg‘iz his qilaman.</div>
  <div id="13"><sup><a href="https://www.kitobook.com/compare/book/19/34/13/" title="сравнение переводов, параллельные ссылки">13</a></sup> Ular xasta bo‘lganlarida esa Men qanor kiyib, ro‘za tutib, qayg‘u chekardim. Boshimni quyi solib, ibodat qilardim.</div>
  <div id="14"><sup><a href="https://www.kitobook.com/compare/book/19/34/14/" title="сравнение переводов, параллельные ссылки">14</a></sup> Do‘stim, birodarim, deya tashvish tortardim, Onam uchun aza tutgan kabi yurardim, Qayg‘udan boshimni egib yurardim.</div>
  <div id="15"><sup><a href="https://www.kitobook.com/compare/book/19/34/15/" title="сравнение переводов, параллельные ссылки">15</a></sup> Qoqilganimda esa ular shod bo‘ldilar, Menga qarshi yig‘ilishib keldilar, Bexabar ekanman, ular kallakesar ekan, To‘xtovsiz menga bo‘hton qildilar.</div>
  <div id="16"><sup><a href="https://www.kitobook.com/compare/book/19/34/16/" title="сравнение переводов, параллельные ссылки">16</a></sup> Shakkoklarday ayovsiz masxara qildilar, Menga qarab tishlarini g‘ijirlatdilar.</div>
  <div id="17"><sup><a href="https://www.kitobook.com/compare/book/19/34/17/" title="сравнение переводов, параллельные ссылки">17</a></sup> Ey Egam, qachongacha qarab turasan? Qutqargin meni ularning hujumidan, Xalos qilgin jonimni o‘sha sherlardan!</div>
  <div id="18"><sup><a href="https://www.kitobook.com/compare/book/19/34/18/" title="сравнение переводов, параллельные ссылки">18</a></sup> Buyuk jamoa ichra Senga shukr aytaman, Xalq yig‘inlarida Senga hamdlar o‘qiyman.</div>
  <div id="19"><sup><a href="https://www.kitobook.com/compare/book/19/34/19/" title="сравнение переводов, параллельные ссылки">19</a></sup> Xoin dushmanlarim ustimdan kulmasinlar, Mendan sababsiz nafrat etganlar Ko‘zlarini o‘ynatmasinlar.</div>
  <div id="20"><sup><a href="https://www.kitobook.com/compare/book/19/34/20/" title="сравнение переводов, параллельные ссылки">20</a></sup> Tinchlik so‘zini og‘izga olmas ular, Ammo yurtda tinch yashayotganlar ustidan Yolg‘on so‘zlarni o‘ylab toparlar.</div>
  <div id="21"><sup><a href="https://www.kitobook.com/compare/book/19/34/21/" title="сравнение переводов, параллельные ссылки">21</a></sup> Menga qarshi shang‘illab aytarlar ular: “Ah–a, ko‘zlarimiz bilan ko‘rdik qilmishlarini.”</div>
  <div id="22"><sup><a href="https://www.kitobook.com/compare/book/19/34/22/" title="сравнение переводов, параллельные ссылки">22</a></sup> O‘zing ko‘rgansan, ey Egam, sukut saqlama! Ey Rabbiy, mendan hech uzoqlashma!</div>
  <div id="23"><sup><a href="https://www.kitobook.com/compare/book/19/34/23/" title="сравнение переводов, параллельные ссылки">23</a></sup> Qani, bo‘l, himoya qilgin meni, Men uchun jang qilgin, ey Xudoyim, Rabbim!</div>
  <div id="24"><sup><a href="https://www.kitobook.com/compare/book/19/34/24/" title="сравнение переводов, параллельные ссылки">24</a></sup> Sen odilsan, ey Egam Xudo, Shu bois meni oqlagin. Dushmanlarim aslo ustimdan kulmasin.</div>
  <div id="25"><sup><a href="https://www.kitobook.com/compare/book/19/34/25/" title="сравнение переводов, параллельные ссылки">25</a></sup> Ular o‘zlariga o‘zlari: “Ah–a, istaganimiz bo‘ldi–ku!” deb aytmasin. “Uni yutib yubordik–ku”, demasin.</div>
  <div id="26"><sup><a href="https://www.kitobook.com/compare/book/19/34/26/" title="сравнение переводов, параллельные ссылки">26</a></sup> Kulfatlarimdan zavqlanganlarning hammasi Sharmandayu sharmisor bo‘lsin. Mendan o‘zlarini yuqori qo‘yganlar Sharmandalik, badnomlikka o‘ralsin.</div>
  <div id="27"><sup><a href="https://www.kitobook.com/compare/book/19/34/27/" title="сравнение переводов, параллельные ссылки">27</a></sup> Men haq bo‘lib chiqishimni istaganlar Xursand bo‘lsin, sevinch ila kuylasin. Har doim aytaversin ular: “Qulining saodatidan huzurlangan Egamiz tobora yuksalaversin.”</div>
  <div id="28"><sup><a href="https://www.kitobook.com/compare/book/19/34/28/" title="сравнение переводов, параллельные ссылки">28</a></sup> Odilliging haqidagi so‘zlaru madhing Kun bo‘yi tilimdan tushmaydi.</div>
</div>