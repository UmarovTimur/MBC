<div itemprop="articleBody" class="text">
  <div id="1"><sup><a href="https://www.kitobook.com/compare/book/19/138/1/" title="сравнение переводов, параллельные ссылки">1</a></sup> Ijrochilar rahbariga. Dovud sanosi. Ey Egam, meni O‘zing sinab ko‘rib, bilgansan,</div>
  <div id="2"><sup><a href="https://www.kitobook.com/compare/book/19/138/2/" title="сравнение переводов, параллельные ссылки">2</a></sup> Qachon o‘tirib, qachon turishimni O‘zing bilasan, O‘y–xayollarimni uzoqdan turib anglab olasan,</div>
  <div id="3"><sup><a href="https://www.kitobook.com/compare/book/19/138/3/" title="сравнение переводов, параллельные ссылки">3</a></sup> Yurishimni, yotishimni Sen tekshirasan, Barcha yo‘llarim Senga oyday ravshandir.</div>
  <div id="4"><sup><a href="https://www.kitobook.com/compare/book/19/138/4/" title="сравнение переводов, параллельные ссылки">4</a></sup> Biron so‘z tilimga kelmasdan oldin, Ey Egam, Sen hammasini bilasan.</div>
  <div id="5"><sup><a href="https://www.kitobook.com/compare/book/19/138/5/" title="сравнение переводов, параллельные ссылки">5</a></sup> Meni hamma tomondan o‘rab olgansan, Qo‘llaringni ustimga qo‘ygansan.</div>
  <div id="6"><sup><a href="https://www.kitobook.com/compare/book/19/138/6/" title="сравнение переводов, параллельные ссылки">6</a></sup> Donoliging men uchun juda ajoyibdir, Shu qadar yuksakki, men anglay olmasman.</div>
  <div id="7"><sup><a href="https://www.kitobook.com/compare/book/19/138/7/" title="сравнение переводов, параллельные ссылки">7</a></sup> Sening Ruhingdan qochib, qayerga ham bora olaman?! Sening huzuringdan qayerga ham qocha olaman?!</div>
  <div id="8"><sup><a href="https://www.kitobook.com/compare/book/19/138/8/" title="сравнение переводов, параллельные ссылки">8</a></sup> Agar osmonga chiqsam, Sen o‘sha yerdasan! O‘liklar diyoriga tushsam ham, Sen o‘sha yerdasan!</div>
  <div id="9"><sup><a href="https://www.kitobook.com/compare/book/19/138/9/" title="сравнение переводов, параллельные ссылки">9</a></sup> Saharning qanotlarini olib parvoz qilsam, Dengizning eng uzoq chetlariga o‘rnashsam,</div>
  <div id="10"><sup><a href="https://www.kitobook.com/compare/book/19/138/10/" title="сравнение переводов, параллельные ссылки">10</a></sup> Hatto u yerda ham qo‘llaring meni yetaklar, O‘ng qo‘ling meni quvvatlar.</div>
  <div id="11"><sup><a href="https://www.kitobook.com/compare/book/19/138/11/" title="сравнение переводов, параллельные ссылки">11</a></sup> Agarda: “Shubhasiz, meni zulmat qamrab oladi, Atrofimda kunduz tunga aylanadi”, deb aytsam,</div>
  <div id="12"><sup><a href="https://www.kitobook.com/compare/book/19/138/12/" title="сравнение переводов, параллельные ссылки">12</a></sup> Hatto zulmat ham Sen uchun qorong‘i emas, Tun kunduz kabi nur sochar, Tunu kunduz Sen uchun birdir.</div>
  <div id="13"><sup><a href="https://www.kitobook.com/compare/book/19/138/13/" title="сравнение переводов, параллельные ссылки">13</a></sup> Ichki a’zolarimni Sen yaratgansan, Onamning qornida menga shakl bergansan.</div>
  <div id="14"><sup><a href="https://www.kitobook.com/compare/book/19/138/14/" title="сравнение переводов, параллельные ссылки">14</a></sup> Senga shukrona aytaman. Axir, qanday ajoyib qilib yaratilganman! Sening barcha ishlaring naqadar ajoyib, Buni men juda yaxshi bilaman.</div>
  <div id="15"><sup><a href="https://www.kitobook.com/compare/book/19/138/15/" title="сравнение переводов, параллельные ссылки">15</a></sup> Men pinhon yaratilganimda, Yerning tubida mahorat ila to‘qilganimda, Suyaklarim Sendan yashirin emas edi.</div>
  <div id="16"><sup><a href="https://www.kitobook.com/compare/book/19/138/16/" title="сравнение переводов, параллельные ссылки">16</a></sup> Ko‘zlaring ko‘rgandi homila ekanimni. Menga ajratilgan kunlar kelmasdan, Hammasi kitobingga yozilgandi.</div>
  <div id="17"><sup><a href="https://www.kitobook.com/compare/book/19/138/17/" title="сравнение переводов, параллельные ссылки">17</a></sup> Sening niyatlaring, ey Xudo, menga qadrlidir, Niyatlaringning son–sanog‘i naqadar ko‘pdir.</div>
  <div id="18"><sup><a href="https://www.kitobook.com/compare/book/19/138/18/" title="сравнение переводов, параллельные ссылки">18</a></sup> Qumdan ham ko‘p bo‘lardi agar ularni sanaganimda, Uyg‘onganimda qarasam, hamon men bilan ekansan birga.</div>
  <div id="19"><sup><a href="https://www.kitobook.com/compare/book/19/138/19/" title="сравнение переводов, параллельные ссылки">19</a></sup> Ey Xudo, koshki fosiqni o‘ldirsang edi, Qonxo‘r mendan uzoqlashsa edi,</div>
  <div id="20"><sup><a href="https://www.kitobook.com/compare/book/19/138/20/" title="сравнение переводов, параллельные ссылки">20</a></sup> Sen haqingda ular fitna qiladilar, Dushmanlaring Sening noming bilan yolg‘on qasam ichadilar.</div>
  <div id="21"><sup><a href="https://www.kitobook.com/compare/book/19/138/21/" title="сравнение переводов, параллельные ссылки">21</a></sup> Ey Egam! Sendan nafratlanganlardan men nafratlanmaymanmi?! Senga qarshi isyon qilganlardan men jirkanmaymanmi?!</div>
  <div id="22"><sup><a href="https://www.kitobook.com/compare/book/19/138/22/" title="сравнение переводов, параллельные ссылки">22</a></sup> Ulardan butunlay nafratlanaman, Ularni o‘zimning dushmanim, deb bilaman.</div>
  <div id="23"><sup><a href="https://www.kitobook.com/compare/book/19/138/23/" title="сравнение переводов, параллельные ссылки">23</a></sup> Tekshirib ko‘r meni, ey Xudo, yuragimni bil, Sinab ko‘r meni, tashvishlarimni bil.</div>
  <div id="24"><sup><a href="https://www.kitobook.com/compare/book/19/138/24/" title="сравнение переводов, параллельные ссылки">24</a></sup> Bilgin–chi, mening biron qabihligim bormikan? Meni abadiy yo‘ldan yetaklab borgin.</div>
</div>