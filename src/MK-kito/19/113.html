<div itemprop="articleBody" class="text">
  <div id="1"><sup><a href="https://www.kitobook.com/compare/book/19/113/1/" title="сравнение переводов, параллельные ссылки">1</a></sup> Isroil xalqi Misrdan chiqib ketganda,</div>
  <div id="2"><sup><a href="https://www.kitobook.com/compare/book/19/113/2/" title="сравнение переводов, параллельные ссылки">2</a></sup> Yahudo yurti Xudoning muqaddas maskani bo‘ldi. Ha, Yoqub xonadoni begona yurtdan ketganda, Isroil yurti Xudoning shohligi bo‘ldi.</div>
  <div id="3"><sup><a href="https://www.kitobook.com/compare/book/19/113/3/" title="сравнение переводов, параллельные ссылки">3</a></sup> Dengiz Xudoni ko‘rdi–yu, qochdi, Iordan daryosi orqaga qaytdi.</div>
  <div id="4"><sup><a href="https://www.kitobook.com/compare/book/19/113/4/" title="сравнение переводов, параллельные ссылки">4</a></sup> Tog‘lar qo‘chqorlar kabi sakradi, Tepaliklar qo‘zilar kabi irg‘idi.</div>
  <div id="5"><sup><a href="https://www.kitobook.com/compare/book/19/113/5/" title="сравнение переводов, параллельные ссылки">5</a></sup> Ne bo‘ldi, ey dengiz, qochib ketding? Ne bo‘ldi, ey Iordan, orqaga qaytding?</div>
  <div id="6"><sup><a href="https://www.kitobook.com/compare/book/19/113/6/" title="сравнение переводов, параллельные ссылки">6</a></sup> Ey tog‘lar, nechun sakradingiz takalar kabi? Ey tepaliklar, nechun irg‘idingiz qo‘zilar kabi?</div>
  <div id="7"><sup><a href="https://www.kitobook.com/compare/book/19/113/7/" title="сравнение переводов, параллельные ссылки">7</a></sup> Titragin, ey zamin, Rabbiy oldida, Yoqubning Xudosi huzurida.</div>
  <div id="8"><sup><a href="https://www.kitobook.com/compare/book/19/113/8/" title="сравнение переводов, параллельные ссылки">8</a></sup> U qoyani suv hovuziga aylantirgan, Qattiq qoyani buloqqa aylantirgan.</div>
  <div id="9"><sup><a href="https://www.kitobook.com/compare/book/19/113/9/" title="сравнение переводов, параллельные ссылки">9</a></sup> Ey Egam! Sodiq sevging, sadoqating haqi Senga sharaflar bo‘lsin! Bizga emas, Senga sharaflar bo‘lsin!</div>
  <div id="10"><sup><a href="https://www.kitobook.com/compare/book/19/113/10/" title="сравнение переводов, параллельные ссылки">10</a></sup> Nima uchun begona xalqlar: “Qani ularning Xudosi”, deya aytarlar?</div>
  <div id="11"><sup><a href="https://www.kitobook.com/compare/book/19/113/11/" title="сравнение переводов, параллельные ссылки">11</a></sup> Bizning Xudoyimiz samolardadir, U istaganini qilaveradi.</div>
  <div id="12"><sup><a href="https://www.kitobook.com/compare/book/19/113/12/" title="сравнение переводов, параллельные ссылки">12</a></sup> Xalqlarning xudolari esa kumush, oltindan, Inson qo‘llarining mahsullaridir.</div>
  <div id="13"><sup><a href="https://www.kitobook.com/compare/book/19/113/13/" title="сравнение переводов, параллельные ссылки">13</a></sup> Butlarning og‘izlari bor, so‘zlay olmaslar, Ko‘zlari bor, ko‘ra olmaslar.</div>
  <div id="14"><sup><a href="https://www.kitobook.com/compare/book/19/113/14/" title="сравнение переводов, параллельные ссылки">14</a></sup> Ularning quloqlari bor, eshita olmaslar, Burunlari bor, hidlay olmaslar.</div>
  <div id="15"><sup><a href="https://www.kitobook.com/compare/book/19/113/15/" title="сравнение переводов, параллельные ссылки">15</a></sup> Ularning qo‘llari bor, seza olmaslar, Oyoqlari bor, yura olmaslar, Bo‘g‘izlaridan ovoz chiqara olmaslar.</div>
  <div id="16"><sup><a href="https://www.kitobook.com/compare/book/19/113/16/" title="сравнение переводов, параллельные ссылки">16</a></sup> Butlarni barpo qilganlar, butlarga ishonganlar Xuddi ularga o‘xshagan bo‘lib qolar.</div>
  <div id="17"><sup><a href="https://www.kitobook.com/compare/book/19/113/17/" title="сравнение переводов, параллельные ссылки">17</a></sup> Ey Isroil xalqi! Ishoning Egamizga, U madad berar, qalqon bo‘lar sizga!</div>
  <div id="18"><sup><a href="https://www.kitobook.com/compare/book/19/113/18/" title="сравнение переводов, параллельные ссылки">18</a></sup> Ey Horun xonadoni! Ishoning Egamizga, U madad berar, qalqon bo‘lar sizga!</div>
  <div id="19"><sup><a href="https://www.kitobook.com/compare/book/19/113/19/" title="сравнение переводов, параллельные ссылки">19</a></sup> Ey Egamizdan qo‘rqqanlar! Ishoning Egamizga, U madad berar, qalqon bo‘lar sizga!</div>
  <div id="20"><sup><a href="https://www.kitobook.com/compare/book/19/113/20/" title="сравнение переводов, параллельные ссылки">20</a></sup> Egamiz bizni yodda tutib, baraka beradi, Isroil xalqiga U baraka beradi, Horun xonadoniga U baraka beradi.</div>
  <div id="21"><sup><a href="https://www.kitobook.com/compare/book/19/113/21/" title="сравнение переводов, параллельные ссылки">21</a></sup> Egamiz O‘zidan qo‘rqqanlarga baraka beradi, Kattayu kichikka bir xilda baraka beradi.</div>
  <div id="22"><sup><a href="https://www.kitobook.com/compare/book/19/113/22/" title="сравнение переводов, параллельные ссылки">22</a></sup> Egamiz sizlarni, Bolalaringizni ko‘paytirsin.</div>
  <div id="23"><sup><a href="https://www.kitobook.com/compare/book/19/113/23/" title="сравнение переводов, параллельные ссылки">23</a></sup> Osmonu yerni yaratgan Egamiz sizlarga baraka bersin.</div>
  <div id="24"><sup><a href="https://www.kitobook.com/compare/book/19/113/24/" title="сравнение переводов, параллельные ссылки">24</a></sup> Samolar Egamizning samolaridir, Yerni esa U insonlarga bergandir.</div>
  <div id="25"><sup><a href="https://www.kitobook.com/compare/book/19/113/25/" title="сравнение переводов, параллельные ссылки">25</a></sup> O‘lim sukunatiga botganlar — o‘liklar Egamizga hamdu sano aytmaslar.</div>
  <div id="26"><sup><a href="https://www.kitobook.com/compare/book/19/113/26/" title="сравнение переводов, параллельные ссылки">26</a></sup> Biz esa Egamizga hozir ham, abadulabad Olqishlar aytamiz. Egamizga hamdu sanolar bo‘lsin!</div>
</div>