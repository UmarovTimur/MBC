<div itemprop="articleBody" class="text">
  <div id="1"><sup><a href="https://www.kitobook.com/compare/book/19/76/1/" title="сравнение переводов, параллельные ссылки">1</a></sup> Ijrochilar rahbari Yodutunga. Osifning sanosi.</div>
  <div id="2"><sup><a href="https://www.kitobook.com/compare/book/19/76/2/" title="сравнение переводов, параллельные ссылки">2</a></sup> Faryod qilib, Xudoga yolvoraman, Eshitgin meni, deb Xudoga hayqiraman.</div>
  <div id="3"><sup><a href="https://www.kitobook.com/compare/book/19/76/3/" title="сравнение переводов, параллельные ссылки">3</a></sup> Qayg‘uli kunimda Rabbiyga intildim, Tunda qo‘llarimni ko‘tarib iltijo qildim, Jonim tasalli topishni rad etdi.</div>
  <div id="4"><sup><a href="https://www.kitobook.com/compare/book/19/76/4/" title="сравнение переводов, параллельные ссылки">4</a></sup> Ey Xudo, Seni o‘ylaganimda, Fig‘on chekaman, ruhim zaiflashadi.</div>
  <div id="5"><sup><a href="https://www.kitobook.com/compare/book/19/76/5/" title="сравнение переводов, параллельные ссылки">5</a></sup> Tun bo‘yi Sen meni bedor qilding, Tilim kalimaga kelmas ruhan azoblanganimdan.</div>
  <div id="6"><sup><a href="https://www.kitobook.com/compare/book/19/76/6/" title="сравнение переводов, параллельные ссылки">6</a></sup> Oldingi kunlar haqida o‘ylab yurdim, Eski davrlarni eslab yurdim.</div>
  <div id="7"><sup><a href="https://www.kitobook.com/compare/book/19/76/7/" title="сравнение переводов, параллельные ссылки">7</a></sup> Tun bo‘yi o‘zim bilan o‘zim suhbat qurdim, Qalbim xayolga berilib, ruhim so‘rab– surishtirdi:</div>
  <div id="8"><sup><a href="https://www.kitobook.com/compare/book/19/76/8/" title="сравнение переводов, параллельные ссылки">8</a></sup> “Rabbiy to abad bizni rad etarmikan? Hech qachon shafqat ko‘rsatmasmikan?</div>
  <div id="9"><sup><a href="https://www.kitobook.com/compare/book/19/76/9/" title="сравнение переводов, параллельные ссылки">9</a></sup> Uning sodiq sevgisi to abad yo‘qolganmi? Uning va’dalari bir umrga tamom bo‘lganmi?</div>
  <div id="10"><sup><a href="https://www.kitobook.com/compare/book/19/76/10/" title="сравнение переводов, параллельные ссылки">10</a></sup> Xudo shafqatli bo‘lishni unutib qo‘ydimi? Rahmdillik o‘rnini g‘azab egalladimi?”</div>
  <div id="11"><sup><a href="https://www.kitobook.com/compare/book/19/76/11/" title="сравнение переводов, параллельные ссылки">11</a></sup> O‘zimga o‘zim dedim: “Xudoyi Taolo o‘ng qo‘li orqali Endi bizga yordam bermayapti. Bu mening kulfatimdir.”</div>
  <div id="12"><sup><a href="https://www.kitobook.com/compare/book/19/76/12/" title="сравнение переводов, параллельные ссылки">12</a></sup> Ey Egam, ishlaringni men yodga olaman, Azaliy mo‘jizalaringni esga olaman.</div>
  <div id="13"><sup><a href="https://www.kitobook.com/compare/book/19/76/13/" title="сравнение переводов, параллельные ссылки">13</a></sup> Hamma ishlaringni xayolimdan o‘tkazaman, Qudratli ishlaring haqida fikr yuritaman.</div>
  <div id="14"><sup><a href="https://www.kitobook.com/compare/book/19/76/14/" title="сравнение переводов, параллельные ссылки">14</a></sup> Sening yo‘ling, ey Xudo, muqaddasdir, Qaysi Xudo Senday buyukdir?!</div>
  <div id="15"><sup><a href="https://www.kitobook.com/compare/book/19/76/15/" title="сравнение переводов, параллельные ссылки">15</a></sup> Mo‘jizalar yaratuvchi Xudo Sensan, Xalqlar orasida qudratingni ko‘rsatgan Sensan.</div>
  <div id="16"><sup><a href="https://www.kitobook.com/compare/book/19/76/16/" title="сравнение переводов, параллельные ссылки">16</a></sup> Qudrating bilan o‘z xalqingni, Yoqub hamda Yusuf nasllarini qutqargansan.</div>
  <div id="17"><sup><a href="https://www.kitobook.com/compare/book/19/76/17/" title="сравнение переводов, параллельные ссылки">17</a></sup> Ey Xudo, suvlar Seni ko‘rganda, Ha, suvlar seni ko‘rganda, qo‘rqib ketdilar, Tubsiz dengizlar larzaga keldi!</div>
  <div id="18"><sup><a href="https://www.kitobook.com/compare/book/19/76/18/" title="сравнение переводов, параллельные ссылки">18</a></sup> Bulutlar yomg‘irin quydi, Samolar gumburlab yangradi, O‘qlaring har tomonda Yalt etib paydo bo‘ldi.</div>
  <div id="19"><sup><a href="https://www.kitobook.com/compare/book/19/76/19/" title="сравнение переводов, параллельные ссылки">19</a></sup> Gumbur–gumbur eshitildi quyun ichida, Chaqmoqlaring olamni yoritdi, Zamin titrab, tebrandi.</div>
  <div id="20"><sup><a href="https://www.kitobook.com/compare/book/19/76/20/" title="сравнение переводов, параллельные ссылки">20</a></sup> Yo‘ling dengiz orqali o‘tdi, So‘qmog‘ing bahaybat suvlardan o‘tdi, Izlaring esa ko‘rinmas edi.</div>
  <div id="21"><sup><a href="https://www.kitobook.com/compare/book/19/76/21/" title="сравнение переводов, параллельные ссылки">21</a></sup> Xalqingni qo‘y suruviday yetaklab bording, Muso, Horunni rahnamo qilib tanlading.</div>
</div>