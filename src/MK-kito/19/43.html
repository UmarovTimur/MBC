<div itemprop="articleBody" class="text">
  <div id="1"><sup><a href="https://www.kitobook.com/compare/book/19/43/1/" title="сравнение переводов, параллельные ссылки">1</a></sup> Ijrochilar rahbariga. Ko‘rax naslining qasidasi.</div>
  <div id="2"><sup><a href="https://www.kitobook.com/compare/book/19/43/2/" title="сравнение переводов, параллельные ссылки">2</a></sup> Ey Xudo, o‘z quloqlarimiz ila eshitganmiz. Qadim zamonda, ha, ota–bobolarimiz davrida Qilgan ishlaringni ular bizga aytgan edi.</div>
  <div id="3"><sup><a href="https://www.kitobook.com/compare/book/19/43/3/" title="сравнение переводов, параллельные ссылки">3</a></sup> O‘z qo‘ling ila quvding begona xalqlarni, Ularning yurtiga o‘tqazding otalarimizni, Kulfatga solding begona xalqlarni, Ozod qilding Sen otalarimizni.</div>
  <div id="4"><sup><a href="https://www.kitobook.com/compare/book/19/43/4/" title="сравнение переводов, параллельные ссылки">4</a></sup> Ular yurtni qilich ila olmadilar, O‘z qo‘llari ila g‘alabaga erishmadilar. Ular Sening o‘ng qo‘ling, qudrating, Sening yuz nuring ila g‘olib bo‘ldilar. Zero, Sen ulardan mamnun bo‘lganding.</div>
  <div id="5"><sup><a href="https://www.kitobook.com/compare/book/19/43/5/" title="сравнение переводов, параллельные ссылки">5</a></sup> Sen Shohimsan, Xudoyimsan, Amr ber, Yoqub nasli g‘olib bo‘lsin.</div>
  <div id="6"><sup><a href="https://www.kitobook.com/compare/book/19/43/6/" title="сравнение переводов, параллельные ссылки">6</a></sup> Sen tufayli dushmanimizni surarmiz, Noming ila g‘animlarimizni ezg‘ilarmiz.</div>
  <div id="7"><sup><a href="https://www.kitobook.com/compare/book/19/43/7/" title="сравнение переводов, параллельные ссылки">7</a></sup> Ishonib qolmasman men o‘z yoyimga, Qilichim g‘alaba keltirmas menga.</div>
  <div id="8"><sup><a href="https://www.kitobook.com/compare/book/19/43/8/" title="сравнение переводов, параллельные ссылки">8</a></sup> G‘animlarimiz ustidan bizni g‘olib qilding, Bizdan nafratlanganlarni sharmanda qilding.</div>
  <div id="9"><sup><a href="https://www.kitobook.com/compare/book/19/43/9/" title="сравнение переводов, параллельные ссылки">9</a></sup> Ey Xudo, kun bo‘yi Sen tufayli maqtandik, To abad Senga shukronalar aytamiz.</div>
  <div id="10"><sup><a href="https://www.kitobook.com/compare/book/19/43/10/" title="сравнение переводов, параллельные ссылки">10</a></sup> Endi esa bizni rad qilib, sharmanda qilding, Lashkarlarimizni boshlab bormayapsan.</div>
  <div id="11"><sup><a href="https://www.kitobook.com/compare/book/19/43/11/" title="сравнение переводов, параллельные ссылки">11</a></sup> Bizni dushmanlarimiz oldiga chekintirding, G‘animlarimiz bizni talon–taroj qildi.</div>
  <div id="12"><sup><a href="https://www.kitobook.com/compare/book/19/43/12/" title="сравнение переводов, параллельные ссылки">12</a></sup> Bizni qo‘ylar kabi yemishga berding, Xalqlar orasiga bizni yoyib yubording.</div>
  <div id="13"><sup><a href="https://www.kitobook.com/compare/book/19/43/13/" title="сравнение переводов, параллельные ссылки">13</a></sup> Xalqingni qora chaqaga sotib yubording, Ularni sotishdan hech naf ko‘rmading.</div>
  <div id="14"><sup><a href="https://www.kitobook.com/compare/book/19/43/14/" title="сравнение переводов, параллельные ссылки">14</a></sup> Qo‘shni xalqlari bizni masxara qiladi, Sen yo‘l qo‘yib berding. Atrofimizdagilar bizni tahqirlaydi, Kulishlariga imkon berding.</div>
  <div id="15"><sup><a href="https://www.kitobook.com/compare/book/19/43/15/" title="сравнение переводов, параллельные ссылки">15</a></sup> Xalqlar orasida kulgi qilding bizni, Xalqlar bizni masxaralab, chayqaydi boshini.</div>
  <div id="16"><sup><a href="https://www.kitobook.com/compare/book/19/43/16/" title="сравнение переводов, параллельные ссылки">16</a></sup> Har doim xijolat bo‘lib yuraman, Sharmandalik yuzimni qoplagan.</div>
  <div id="17"><sup><a href="https://www.kitobook.com/compare/book/19/43/17/" title="сравнение переводов, параллельные ссылки">17</a></sup> Eshitganimiz masxarayu haqorat! Ko‘rganimiz qasoskor dushman!</div>
  <div id="18"><sup><a href="https://www.kitobook.com/compare/book/19/43/18/" title="сравнение переводов, параллельные ссылки">18</a></sup> Garchi Seni unutmagan bo‘lsak–da, Garchi ahdingga xiyonat qilmasak–da, Bu ko‘rgiliklar boshimizga tushdi.</div>
  <div id="19"><sup><a href="https://www.kitobook.com/compare/book/19/43/19/" title="сравнение переводов, параллельные ссылки">19</a></sup> Biz Seni hech qachon tark etmadik, Sening yo‘llaringdan hech qachon toymadik.</div>
  <div id="20"><sup><a href="https://www.kitobook.com/compare/book/19/43/20/" title="сравнение переводов, параллельные ссылки">20</a></sup> Ammo chiyabo‘rilar makoniga bizni tashlading, Zim–ziyo zulmatga bizni uloqtirding.</div>
  <div id="21"><sup><a href="https://www.kitobook.com/compare/book/19/43/21/" title="сравнение переводов, параллельные ссылки">21</a></sup> Ey Xudoyimiz, axir, Sening nomingni unutsak, Qo‘llarimizni begona xudolarga ochsak,</div>
  <div id="22"><sup><a href="https://www.kitobook.com/compare/book/19/43/22/" title="сравнение переводов, параллельные ссылки">22</a></sup> Ey Xudo, Sen buni bilmasmiding?! Axir, Sen yurakdagi sirlarni bilasan–ku!</div>
  <div id="23"><sup><a href="https://www.kitobook.com/compare/book/19/43/23/" title="сравнение переводов, параллельные ссылки">23</a></sup> Sen tufayli har kun o‘limga duch kelamiz, Bo‘g‘izlanadigan qo‘yday bo‘lib qolganmiz.</div>
  <div id="24"><sup><a href="https://www.kitobook.com/compare/book/19/43/24/" title="сравнение переводов, параллельные ссылки">24</a></sup> Tursang–chi, nega uxlayotgandaysan, ey Rabbiy?! Qani, bo‘l, bizni to abad rad etmagin.</div>
  <div id="25"><sup><a href="https://www.kitobook.com/compare/book/19/43/25/" title="сравнение переводов, параллельные ссылки">25</a></sup> Nega bizdan yuzingni yashirasan?! Boshimizga tushgan kulfatu zulmni unutasan?!</div>
  <div id="26"><sup><a href="https://www.kitobook.com/compare/book/19/43/26/" title="сравнение переводов, параллельные ссылки">26</a></sup> Biz ag‘natilganmiz tuproqqa, Tanamiz yopishib qolgandir yerga.</div>
  <div id="27"><sup><a href="https://www.kitobook.com/compare/book/19/43/27/" title="сравнение переводов, параллельные ссылки">27</a></sup> Qani, kel, bizga madad ber, Sodiq sevging haqi bizni qutqar.</div>
</div>