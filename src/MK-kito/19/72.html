<div itemprop="articleBody" class="text">
  <div id="1"><sup><a href="https://www.kitobook.com/compare/book/19/72/1/" title="сравнение переводов, параллельные ссылки">1</a></sup> Osifning sanosi. Haqiqatdan ham, Isroil xalqiga, Yuragi pok bo‘lganlarga Xudo himmat qilar.</div>
  <div id="2"><sup><a href="https://www.kitobook.com/compare/book/19/72/2/" title="сравнение переводов, параллельные ссылки">2</a></sup> Oyoqlarim toyib ketay, dedi, Sal bo‘lmasa sirpanib yiqilay, dedim.</div>
  <div id="3"><sup><a href="https://www.kitobook.com/compare/book/19/72/3/" title="сравнение переводов, параллельные ссылки">3</a></sup> Fosiqning yashnayotganini ko‘rganimda, Takabburlarga hasad qildim.</div>
  <div id="4"><sup><a href="https://www.kitobook.com/compare/book/19/72/4/" title="сравнение переводов, параллельные ссылки">4</a></sup> Ular og‘riq nimaligini bilmaydi, Tanalari soppa–sog‘, baquvvat.</div>
  <div id="5"><sup><a href="https://www.kitobook.com/compare/book/19/72/5/" title="сравнение переводов, параллельные ссылки">5</a></sup> Boshqalarday ular dard tortmaydi, Boshqalarday ular azob chekmaydi.</div>
  <div id="6"><sup><a href="https://www.kitobook.com/compare/book/19/72/6/" title="сравнение переводов, параллельные ссылки">6</a></sup> Kiborlik ularning bo‘ynidagi marjon bo‘ladi, Zo‘ravonlikni ular libos qilib kiyib olgan.</div>
  <div id="7"><sup><a href="https://www.kitobook.com/compare/book/19/72/7/" title="сравнение переводов, параллельные ссылки">7</a></sup> Ularning ko‘zlarini yog‘ bosib qolgan, Xayollarida ahmoqona niyatlar to‘lib–toshgan.</div>
  <div id="8"><sup><a href="https://www.kitobook.com/compare/book/19/72/8/" title="сравнение переводов, параллельные ссылки">8</a></sup> Takabburlar masxaralab, xusumat bilan gapiradi, Mag‘rurlanib, zulm bilan tahdid qiladi.</div>
  <div id="9"><sup><a href="https://www.kitobook.com/compare/book/19/72/9/" title="сравнение переводов, параллельные ссылки">9</a></sup> Fosiqlar og‘izlari bilan osmonga da’vo qiladi, Tillari bilan yer yuzini mulk qilib oladi.</div>
  <div id="10"><sup><a href="https://www.kitobook.com/compare/book/19/72/10/" title="сравнение переводов, параллельные ссылки">10</a></sup> Shu bois har kim ularga yuz buradi, Ularning so‘zlarini suv kabi ichadi.</div>
  <div id="11"><sup><a href="https://www.kitobook.com/compare/book/19/72/11/" title="сравнение переводов, параллельные ссылки">11</a></sup> Yana ular shunday deydilar: “Xudo qanday qilib bila oladi?! Xudoyi Taolo nimani ham bilardi?!”</div>
  <div id="12"><sup><a href="https://www.kitobook.com/compare/book/19/72/12/" title="сравнение переводов, параллельные ссылки">12</a></sup> Fosiqlar ana shunaqa! Doimo betashvish boylik orttiradi.</div>
  <div id="13"><sup><a href="https://www.kitobook.com/compare/book/19/72/13/" title="сравнение переводов, параллельные ссылки">13</a></sup> Ha, men bekorga yuragimni pok tutgan ekanman–da! Aybsizman, deya bekorga qo‘llarimni yuvibman–da!</div>
  <div id="14"><sup><a href="https://www.kitobook.com/compare/book/19/72/14/" title="сравнение переводов, параллельные ссылки">14</a></sup> Axir, kun bo‘yi azob tortaman, Har kun ertalab jazo olaman.</div>
  <div id="15"><sup><a href="https://www.kitobook.com/compare/book/19/72/15/" title="сравнение переводов, параллельные ссылки">15</a></sup> Men ham fosiq gaplarni gapiraverganimda, Sening sodiq farzandlaringga xoinlik qilgan bo‘lar edim.</div>
  <div id="16"><sup><a href="https://www.kitobook.com/compare/book/19/72/16/" title="сравнение переводов, параллельные ссылки">16</a></sup> Ammo bularni tushunay, desam, Bu ish juda ham mashaqqatli tuyuldi.</div>
  <div id="17"><sup><a href="https://www.kitobook.com/compare/book/19/72/17/" title="сравнение переводов, параллельные ссылки">17</a></sup> Xudoning Muqaddas maskaniga kirdim, Shundagina fosiqlar qismati ne bo‘lishini tushundim.</div>
  <div id="18"><sup><a href="https://www.kitobook.com/compare/book/19/72/18/" title="сравнение переводов, параллельные ссылки">18</a></sup> Ey Xudo, chindan ham ularni sirpanchiq yerga qo‘ygansan, Ularni jarlikka uloqtirib, barbod qilasan.</div>
  <div id="19"><sup><a href="https://www.kitobook.com/compare/book/19/72/19/" title="сравнение переводов, параллельные ссылки">19</a></sup> Ular birdan qirilib ketadi, Vahimadan qirilib, yo‘q bo‘ladi.</div>
  <div id="20"><sup><a href="https://www.kitobook.com/compare/book/19/72/20/" title="сравнение переводов, параллельные ссылки">20</a></sup> Ularning hayoti faqat tushdir, Uyg‘onganlarida unut bo‘ladi. Sen ham qo‘zg‘alganingda, ey Rabbiy, Ularning hayotiga chek qo‘yasan.</div>
  <div id="21"><sup><a href="https://www.kitobook.com/compare/book/19/72/21/" title="сравнение переводов, параллельные ссылки">21</a></sup> G‘amga to‘lgan paytlarimda, Yuragimda dard paydo bo‘lganda,</div>
  <div id="22"><sup><a href="https://www.kitobook.com/compare/book/19/72/22/" title="сравнение переводов, параллельные ссылки">22</a></sup> Men nodon, johil bo‘lgan ekanman, Qarshingda ongsiz hayvon kabi bo‘lgan ekanman.</div>
  <div id="23"><sup><a href="https://www.kitobook.com/compare/book/19/72/23/" title="сравнение переводов, параллельные ссылки">23</a></sup> Shunday bo‘lsa ham, doimo Sen bilanman, Sen o‘ng qo‘limdan ushlagansan.</div>
  <div id="24"><sup><a href="https://www.kitobook.com/compare/book/19/72/24/" title="сравнение переводов, параллельные ссылки">24</a></sup> O‘gitlaring bilan menga yo‘l ko‘rsatasan, Oxiri meni shon–shuhrat ila kutib olasan.</div>
  <div id="25"><sup><a href="https://www.kitobook.com/compare/book/19/72/25/" title="сравнение переводов, параллельные ссылки">25</a></sup> Sendan boshqa kimim bor samoda?! Sendan o‘zgasini istamasman yer yuzida.</div>
  <div id="26"><sup><a href="https://www.kitobook.com/compare/book/19/72/26/" title="сравнение переводов, параллельные ссылки">26</a></sup> Tugab borishi mumkin tanamu qalbim, Ammo Sen, ey Xudo, qalbimning quvvatisan, Sen to abad barqarorligimsan.</div>
  <div id="27"><sup><a href="https://www.kitobook.com/compare/book/19/72/27/" title="сравнение переводов, параллельные ссылки">27</a></sup> Sendan uzoq bo‘lganlar halok bo‘ladi, Qirib tashlaysan Senga sodiq bo‘lmaganlarni.</div>
  <div id="28"><sup><a href="https://www.kitobook.com/compare/book/19/72/28/" title="сравнение переводов, параллельные ссылки">28</a></sup> Ey Xudo, Senga yaqin bo‘lganim esa menga yaxshidir. Ey Egam Rabbiy, Seni panohim qilib oldim, Sening hamma ishlaringni aytib yuraman.</div>
</div>