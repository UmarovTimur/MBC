<div itemprop="articleBody" class="text">
  <div id="1"><sup><a href="https://www.kitobook.com/compare/book/19/32/1/" title="сравнение переводов, параллельные ссылки">1</a></sup> Sevinch ila Egamizga qo‘shiq kuylang, ey solihlar! Unga hamdu sano aytmoq to‘g‘ri odamlarga munosibdir!</div>
  <div id="2"><sup><a href="https://www.kitobook.com/compare/book/19/32/2/" title="сравнение переводов, параллельные ссылки">2</a></sup> Lira chalib, Egamizga hamdlar ayting, O‘n torli arfa chalib, Unga qo‘shiq kuylang.</div>
  <div id="3"><sup><a href="https://www.kitobook.com/compare/book/19/32/3/" title="сравнение переводов, параллельные ссылки">3</a></sup> Egamizga yangi bir qo‘shiq ayting, Mahorat ila tor chalib, shodlikdan hayqiring.</div>
  <div id="4"><sup><a href="https://www.kitobook.com/compare/book/19/32/4/" title="сравнение переводов, параллельные ссылки">4</a></sup> Egamizning kalomi haqiqatdir, Uning barcha ishlari ishonchlidir.</div>
  <div id="5"><sup><a href="https://www.kitobook.com/compare/book/19/32/5/" title="сравнение переводов, параллельные ссылки">5</a></sup> Egamiz adolatu haqiqatni sevadi, Zamin Uning sodiq sevgisiga to‘la.</div>
  <div id="6"><sup><a href="https://www.kitobook.com/compare/book/19/32/6/" title="сравнение переводов, параллельные ссылки">6</a></sup> Samolar bunyod bo‘lgan Egamizning kalomidan, Samodagi jismlar yaralgan Uning nafasidan.</div>
  <div id="7"><sup><a href="https://www.kitobook.com/compare/book/19/32/7/" title="сравнение переводов, параллельные ссылки">7</a></sup> U dengiz suvlarini yig‘ib qo‘ygan, Tubsiz suvlarni go‘yo omborga joylab qo‘ygan.</div>
  <div id="8"><sup><a href="https://www.kitobook.com/compare/book/19/32/8/" title="сравнение переводов, параллельные ссылки">8</a></sup> Butun yer yuzi Egamizdan qo‘rqsin, Butun olam ahli Undan hayiqsin.</div>
  <div id="9"><sup><a href="https://www.kitobook.com/compare/book/19/32/9/" title="сравнение переводов, параллельные ссылки">9</a></sup> U gapirdi, aytgani mavjud bo‘ldi, Amr qildi, zamin yaratildi.</div>
  <div id="10"><sup><a href="https://www.kitobook.com/compare/book/19/32/10/" title="сравнение переводов, параллельные ссылки">10</a></sup> Egamiz xalqlarning rejalarini parokanda qiladi, U xalqlarning niyatlarini puchga chiqaradi.</div>
  <div id="11"><sup><a href="https://www.kitobook.com/compare/book/19/32/11/" title="сравнение переводов, параллельные ссылки">11</a></sup> Egamizning rejalari to abad sobit turadi, Uning niyatlari nasldan–naslga o‘tib boradi.</div>
  <div id="12"><sup><a href="https://www.kitobook.com/compare/book/19/32/12/" title="сравнение переводов, параллельные ссылки">12</a></sup> Egamizni o‘z Xudosi, deb bilgan xalq baxtlidir! O‘z mulkim, deb Egamiz tanlagan xalq baxtlidir!</div>
  <div id="13"><sup><a href="https://www.kitobook.com/compare/book/19/32/13/" title="сравнение переводов, параллельные ссылки">13</a></sup> Egamiz samodan boqar, Inson zotini U ko‘rib turar.</div>
  <div id="14"><sup><a href="https://www.kitobook.com/compare/book/19/32/14/" title="сравнение переводов, параллельные ссылки">14</a></sup> U taxt qurgan joyidan turib, Hamma yer yuzida yashovchilarni kuzatar.</div>
  <div id="15"><sup><a href="https://www.kitobook.com/compare/book/19/32/15/" title="сравнение переводов, параллельные ссылки">15</a></sup> U hammaning yuragini yaratgan, Hammaning ishlarini anglagan.</div>
  <div id="16"><sup><a href="https://www.kitobook.com/compare/book/19/32/16/" title="сравнение переводов, параллельные ссылки">16</a></sup> Lashkari ko‘pligidan shoh qutulmaydi, Kuchi ko‘pligidan jangchi g‘olib bo‘lavermaydi.</div>
  <div id="17"><sup><a href="https://www.kitobook.com/compare/book/19/32/17/" title="сравнение переводов, параллельные ссылки">17</a></sup> “Jang otlari najot berar” deyish puch xayoldir, Ular qudratli kuchi bilan qutqara olmaydi.</div>
  <div id="18"><sup><a href="https://www.kitobook.com/compare/book/19/32/18/" title="сравнение переводов, параллельные ссылки">18</a></sup> Egamiz ko‘rib turar O‘zidan qo‘rqqanlarni, Uning sodiq sevgisiga umid qilganlarni.</div>
  <div id="19"><sup><a href="https://www.kitobook.com/compare/book/19/32/19/" title="сравнение переводов, параллельные ссылки">19</a></sup> Egamiz ularni o‘limdan qutqaradi, Ochlikdan saqlab, tirik qoldiradi.</div>
  <div id="20"><sup><a href="https://www.kitobook.com/compare/book/19/32/20/" title="сравнение переводов, параллельные ссылки">20</a></sup> Jonimiz Egamizga muntazirdir, U bizning madadkorimiz, qalqonimizdir.</div>
  <div id="21"><sup><a href="https://www.kitobook.com/compare/book/19/32/21/" title="сравнение переводов, параллельные ссылки">21</a></sup> Biz muqaddas Xudoga umid bog‘laymiz, U tufayli yuragimiz shodlikka to‘la.</div>
  <div id="22"><sup><a href="https://www.kitobook.com/compare/book/19/32/22/" title="сравнение переводов, параллельные ссылки">22</a></sup> Ey Egam! Senga hamon umid bog‘laymiz, Sodiq sevging bizga yor bo‘lsin.</div>
</div>