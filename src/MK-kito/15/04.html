<div itemprop="articleBody" class="text">
  <div id="1"><sup><a href="https://www.kitobook.com/compare/book/15/04/1/" title="сравнение переводов, параллельные ссылки">1</a></sup> Yahudo va Benyamin qabilasining g‘animlari: “Asirlikdan qaytib kelganlar Isroilning Xudosi — EgamizMa’badini qayta qurayotgan ekanlar”, degan xabarni eshitib qolishdi.</div>
  <div id="2"><sup><a href="https://www.kitobook.com/compare/book/15/04/2/" title="сравнение переводов, параллельные ссылки">2</a></sup> Ular Zarubabelning va urug‘boshilarning oldiga kelib, shunday dedilar: “Biz ham sizlarga qo‘shilib Xudoyingizning uyini quraylik, chunki biz ham, sizlar singari, Xudoyingizga sajda qilamiz. Ossuriya shohi Isarxaddo‘n bizni bu yerga olib kelgandan buyon Xudoyingizga qurbonlik qilib kelyapmiz.”</div>
  <div id="3"><sup><a href="https://www.kitobook.com/compare/book/15/04/3/" title="сравнение переводов, параллельные ссылки">3</a></sup> Lekin Zarubabel, Yoshua va Isroilning boshqa urug‘boshilari ularga shunday deb javob berdilar: “Sizlar Xudoyimizga uyni biz bilan birga qurmaysizlar. Isroil xalqining Xudosi — Egamiz uchun uyni o‘zimiz quramiz. Fors shohi Kurush buni bizga buyurgan.”</div>
  <div id="4"><sup><a href="https://www.kitobook.com/compare/book/15/04/4/" title="сравнение переводов, параллельные ссылки">4</a></sup> Shundan keyin mahalliy xalqdan bo‘lgan bu g‘animlar Yahudo xalqini sarosimaga solib, qo‘rqitishga va qurilish ishlaridan qaytarishga harakat qilishdi.</div>
  <div id="5"><sup><a href="https://www.kitobook.com/compare/book/15/04/5/" title="сравнение переводов, параллельные ссылки">5</a></sup> Ular amaldorlarga pora berib, Fors shohi Kurushning butun hukmronligi davomida Ma’badni qayta qurish rejalariga qarshilik qilib keldilar. Doro taxtni egallab, Fors shohi bo‘lgunga qadar bu ahvol davom etib keldi.</div>
  <div id="6"><sup><a href="https://www.kitobook.com/compare/book/15/04/6/" title="сравнение переводов, параллельные ссылки">6</a></sup> Bir necha yildan keyin shoh Axashverash taxtga chiqdi. Axashverash hukmronligining boshlarida, g‘animlar Yahudo yurti va Quddus shahrida yashayotgan yahudiylarga qarshi aybnoma yozdilar.</div>
  <div id="7"><sup><a href="https://www.kitobook.com/compare/book/15/04/7/" title="сравнение переводов, параллельные ссылки">7</a></sup> Hatto keyinroq — Fors shohi Artaxshas hukmronligi davrida ham Bishlam, Mitradot, To‘val va ularning boshqa sheriklari shohga maktub yozdilar. Maktub oramiycha yozilib, tarjima qilindi.</div>
  <div id="8"><sup><a href="https://www.kitobook.com/compare/book/15/04/8/" title="сравнение переводов, параллельные ссылки">8</a></sup> Keyin hokim Raxum va kotib Shimshay ham shoh Artaxshasga Quddus aholisini qoralab maktub yozdi. Maktub shunday so‘zlar bilan boshlangan edi:</div>
  <div id="9"><sup><a href="https://www.kitobook.com/compare/book/15/04/9/" title="сравнение переводов, параллельные ссылки">9</a></sup> “Hokim Raxumdan, kotib Shimshaydan va ularning boshqa sheriklari — hakamlar, yo‘lboshchilar, amaldorlar, Eraxliklar, Bobilliklar, Shushanliklar (ya’ni Elam xalqi),</div>
  <div id="10"><sup><a href="https://www.kitobook.com/compare/book/15/04/10/" title="сравнение переводов, параллельные ссылки">10</a></sup> shuningdek, ulug‘ va qudratli shoh O‘snapar Samariya shaharlariga va Furot daryosining g‘arbidagi viloyatga olib kelib o‘rnashtirgan turli xalqlardan maktub.”</div>
  <div id="11"><sup><a href="https://www.kitobook.com/compare/book/15/04/11/" title="сравнение переводов, параллельные ссылки">11</a></sup> Ular yuborgan maktubning mazmuni quyidagicha edi: “Shoh Artaxshas janobi oliylari! Biz, Furot daryosining g‘arbidagi viloyatda istiqomat qiluvchi qullaringiz, sizga salom yo‘llamoqdamiz.</div>
  <div id="12"><sup><a href="https://www.kitobook.com/compare/book/15/04/12/" title="сравнение переводов, параллельные ссылки">12</a></sup> Janobi oliylariga shu narsa ma’lum bo‘lsinkim, sizning qo‘l ostingizdagi boshqa o‘lkalardan Quddusga kelib o‘rnashgan yahudiylar isyonkor, bexosiyat shaharni qaytadan tiklamoqdalar. Ular poydevor yotqizib, tez orada shahar devorlarini ham qurib tugatadilar.</div>
  <div id="13"><sup><a href="https://www.kitobook.com/compare/book/15/04/13/" title="сравнение переводов, параллельные ссылки">13</a></sup> Janobi oliylarini shundan xabardor qilmoqchimizki, agar shahar qaytadan qurilib, devorlari ham bitsa, yahudiylar o‘lpon, soliq va xiroj to‘lamay qo‘yadilar. Natijada shohlikning daromadi kamayib ketadi.</div>
  <div id="14"><sup><a href="https://www.kitobook.com/compare/book/15/04/14/" title="сравнение переводов, параллельные ссылки">14</a></sup> Saroyning tuziga biz ham sherik bo‘lganimiz uchun, shohimizning sharmanda bo‘lishiga qarab o‘tirishimiz bizga to‘g‘ri kelmaydi. Shuning uchun maktub jo‘natib, shohimizni xabardor qilmoqchi bo‘ldik.</div>
  <div id="15"><sup><a href="https://www.kitobook.com/compare/book/15/04/15/" title="сравнение переводов, параллельные ссылки">15</a></sup> Siz farmon bering: ota–bobolaringizning yilnomalarini ko‘rib chiqishsin. Bu shahar g‘alayon makoni bo‘lganini o‘sha yilnomalardan topasiz. Bu shahar oldindan hukmdorlar va viloyat hokimlariga qarshi bosh ko‘tarib, ko‘p muammolar tug‘dirgan, shu sababdan vayron qilingan edi.</div>
  <div id="16"><sup><a href="https://www.kitobook.com/compare/book/15/04/16/" title="сравнение переводов, параллельные ссылки">16</a></sup> Biz janobi oliylariga shuni ma’lum qilib qo‘ymoqchimizki, agar bu shahar qayta qurilib, devorlari bitsa, Furot daryosining g‘arbidagi bu viloyatga egalik qila olmay qolasiz.”</div>
  <div id="17"><sup><a href="https://www.kitobook.com/compare/book/15/04/17/" title="сравнение переводов, параллельные ссылки">17</a></sup> Shoh quyidagicha javob jo‘natdi: “Samariyada va Furot daryosining g‘arbidagi viloyatda istiqomat qilayotgan hokim Raxumga, kotib Shimshayga va ularning boshqa sheriklariga salom yo‘llayman.</div>
  <div id="18"><sup><a href="https://www.kitobook.com/compare/book/15/04/18/" title="сравнение переводов, параллельные ссылки">18</a></sup> Sizlar menga yuborgan maktub huzurimda tarjima qilinib, o‘qib eshittirildi.</div>
  <div id="19"><sup><a href="https://www.kitobook.com/compare/book/15/04/19/" title="сравнение переводов, параллельные ссылки">19</a></sup> Shunday qilib, mening farmonimga binoan, tekshiruv olib borildi va bu shahar oldindan shohlarga qarshi isyon ko‘targani aniqlandi. Haqiqatan ham, bu shahar isyonu g‘alayon makoni bo‘lgan ekan.</div>
  <div id="20"><sup><a href="https://www.kitobook.com/compare/book/15/04/20/" title="сравнение переводов, параллельные ссылки">20</a></sup> Quddusda qudratli shohlar bo‘lgan ekan. Ular Furot daryosining g‘arbidagi barcha yurtlarni boshqargan ekanlar, o‘sha yurtlardan o‘lpon, soliq va xiroj yiqqan ekanlar.</div>
  <div id="21"><sup><a href="https://www.kitobook.com/compare/book/15/04/21/" title="сравнение переводов, параллельные ссылки">21</a></sup> Shuning uchun yahudiylarga buyuringlar, ishni to‘xtatsinlar. Men farmon bermagunimcha shahar qayta qurilmasin.</div>
  <div id="22"><sup><a href="https://www.kitobook.com/compare/book/15/04/22/" title="сравнение переводов, параллельные ссылки">22</a></sup> Hushyor bo‘linglar: mening manfaatimga zarar keltiradigan ish boshqa qilinmasin.”</div>
  <div id="23"><sup><a href="https://www.kitobook.com/compare/book/15/04/23/" title="сравнение переводов, параллельные ссылки">23</a></sup> Shoh Artaxshasning maktubi Raxum, kotib Shimshay va ularning sheriklari huzurida o‘qilgach, ular shosha–pisha Quddusga bordilar, shahar qurilishini to‘xtatishga yahudiylarni majburladilar.</div>
  <div id="24"><sup><a href="https://www.kitobook.com/compare/book/15/04/24/" title="сравнение переводов, параллельные ссылки">24</a></sup> Xudoning Quddusdagi uyini qayta qurish ishlari to‘xtatilgan edi. Fors shohi Doro hukmronligining ikkinchi yiligacha u yerda hech qanday ish qilinmadi.</div>
</div>