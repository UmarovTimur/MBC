<div itemprop="articleBody" class="text">
  <div id="1"><sup><a href="https://www.kitobook.com/compare/book/05/33/1/" title="сравнение переводов, параллельные ссылки">1</a></sup> Xudoning odami Muso o‘limidan oldin Isroil xalqini quyidagi so‘zlar bilan duo qildi:</div>
  <div id="2"><sup><a href="https://www.kitobook.com/compare/book/05/33/2/" title="сравнение переводов, параллельные ссылки">2</a></sup> “Egamiz Sinay tog‘idan O‘z xalqiga keldi, Seir yurti uzra quyoshday porladi, Poron tog‘idan nur sochdi. O‘n minglarcha farishta U bilan keldi, O‘ng qo‘lida otashin olov bor edi.</div>
  <div id="3"><sup><a href="https://www.kitobook.com/compare/book/05/33/3/" title="сравнение переводов, параллельные ссылки">3</a></sup> Darhaqiqat, Egamiz O‘z xalqini sevadi, Unga bag‘ishlangan odamlarni himoya qiladi. Ular Egamizga ta’zim qiladilar, Undan ko‘rsatmalar oladilar.</div>
  <div id="4"><sup><a href="https://www.kitobook.com/compare/book/05/33/4/" title="сравнение переводов, параллельные ссылки">4</a></sup> Muso Isroil xalqiga bergan ushbu qonun Yoqub naslining bebaho mulkidir.</div>
  <div id="5"><sup><a href="https://www.kitobook.com/compare/book/05/33/5/" title="сравнение переводов, параллельные ссылки">5</a></sup> Isroil qabilalari yig‘ilganda, Xalq yo‘lboshchilari to‘planganda, Egamiz aziz Isroilga shoh bo‘ldi.”</div>
  <div id="6"><sup><a href="https://www.kitobook.com/compare/book/05/33/6/" title="сравнение переводов, параллельные ссылки">6</a></sup> Muso Ruben qabilasi haqida shunday dedi: “Ruben qabilasi yashasin, o‘lmasin, Soni kam bo‘lsa–da, omon bo‘lsin.”</div>
  <div id="7"><sup><a href="https://www.kitobook.com/compare/book/05/33/7/" title="сравнение переводов, параллельные ссылки">7</a></sup> Yahudo qabilasi haqida shunday dedi: “Ey Egam, Yahudoning ovozini eshitgin, Uni boshqa qabilalar bilan birlashtirgin. U o‘z qo‘llari bilan o‘zini himoya qilmoqda, Dushmanlariga qarshi unga madad bergin.”</div>
  <div id="8"><sup><a href="https://www.kitobook.com/compare/book/05/33/8/" title="сравнение переводов, параллельные ссылки">8</a></sup> Levi qabilasi haqida shunday dedi: “Ey Egam, Sen Urim bilan Tummimni Taqvodor Leviga berding. Uni Massaxda sinab ko‘rding, U bilan Mariva suvlarida bellashding.</div>
  <div id="9"><sup><a href="https://www.kitobook.com/compare/book/05/33/9/" title="сравнение переводов, параллельные ссылки">9</a></sup> U ota–onasidan, aka–ukasidan, Bola–chaqasidan Seni ustun ko‘rdi. Sening amrlaringni bajardi, Ahdingga sodiq qoldi.</div>
  <div id="10"><sup><a href="https://www.kitobook.com/compare/book/05/33/10/" title="сравнение переводов, параллельные ссылки">10</a></sup> Yoqub nasliga qoidalaringni, Isroil xalqiga qonuningni o‘rgatadi, Huzuringda tutatqilar tutatib, Qurbongohingdaqurbonliklar kuydiradi.</div>
  <div id="11"><sup><a href="https://www.kitobook.com/compare/book/05/33/11/" title="сравнение переводов, параллельные ссылки">11</a></sup> Ey Egam, uning davlatiga baraka bergin, Qilgan ishlaridan mamnun bo‘lgin. Yovlarining belini sindirgin, Undan nafratlanganlar qaytib turolmasin.”</div>
  <div id="12"><sup><a href="https://www.kitobook.com/compare/book/05/33/12/" title="сравнение переводов, параллельные ссылки">12</a></sup> Benyamin qabilasi haqida u shunday dedi: “Egamizning suyukligi bexatar yashaydi, Xudoyi Taolo doim uni asraydi, U Xudoning quchog‘ida orom oladi.”</div>
  <div id="13"><sup><a href="https://www.kitobook.com/compare/book/05/33/13/" title="сравнение переводов, параллельные ссылки">13</a></sup> Yusuf qabilasi haqida shunday dedi: “Egamiz uning yeriga baraka bersin. Osmon yomg‘iri, yer osti suvi bilan barakalasin.</div>
  <div id="14"><sup><a href="https://www.kitobook.com/compare/book/05/33/14/" title="сравнение переводов, параллельные ссылки">14</a></sup> Quyoshga to‘ygan a’lo hosillar bersin, O‘z mavsumida mo‘l mevalar yetishtirsin.</div>
  <div id="15"><sup><a href="https://www.kitobook.com/compare/book/05/33/15/" title="сравнение переводов, параллельные ссылки">15</a></sup> Qadimiy tog‘larning asil unumini, Ko‘hna adirlarning serob barakasini bersin.</div>
  <div id="16"><sup><a href="https://www.kitobook.com/compare/book/05/33/16/" title="сравнение переводов, параллельные ссылки">16</a></sup> Yerning a’lo in’omlari Yusufga nasib etsin, Yongan buta orasida zohir bo‘lgan Xudoning muruvvatiga muyassar qilsin, Aka–ukalari orasidan tanlangan Yusufga bular buyursin.</div>
  <div id="17"><sup><a href="https://www.kitobook.com/compare/book/05/33/17/" title="сравнение переводов, параллельные ссылки">17</a></sup> Birinchi tug‘ilgan buqaday qudratlidir u! Uning shoxlari yovvoyi buqaning shoxlaridaydir. Bir shoxi Efrayimning tuman lashkaridir, Boshqa shoxi Manashening minglab jangchilaridir. Bu shoxlari bilan Yusuf xalqlarni quvadi, Yer yuzining chetigacha ularni haydab boradi.”</div>
  <div id="18"><sup><a href="https://www.kitobook.com/compare/book/05/33/18/" title="сравнение переводов, параллельные ссылки">18</a></sup> Zabulun va Issaxor qabilasi haqida shunday dedi: “Zabulun safarga chiqqanda xursand bo‘lsin, Issaxor esa chodirlarida shodlansin.</div>
  <div id="19"><sup><a href="https://www.kitobook.com/compare/book/05/33/19/" title="сравнение переводов, параллельные ссылки">19</a></sup> Ular butun xalqni toqqa chaqiradi, U yerda ma’qul qurbonliklar keltiradi, Dengizning boyligi bilan, Qumdagi xazina bilan oziqlanadi.”</div>
  <div id="20"><sup><a href="https://www.kitobook.com/compare/book/05/33/20/" title="сравнение переводов, параллельные ссылки">20</a></sup> Gad qabilasi haqida shunday dedi: “Gadning yerini kengaytirgan Xudoni olqishlang! Gad bir arslon kabi yashaydi, Qurbonining qo‘lu boshini uzib tashlaydi.</div>
  <div id="21"><sup><a href="https://www.kitobook.com/compare/book/05/33/21/" title="сравнение переводов, параллельные ссылки">21</a></sup> U o‘zi uchun yerning a’losini oldi, Yo‘lboshchining ulushi unga berildi. Xalqning yo‘lboshchilari yig‘ilganda Gad Xudoning odil irodasini bajardi, Xudoning Isroil uchun chiqargan qarorini ado etdi.”</div>
  <div id="22"><sup><a href="https://www.kitobook.com/compare/book/05/33/22/" title="сравнение переводов, параллельные ссылки">22</a></sup> Dan qabilasi haqida shunday dedi: “Dan yosh sherga o‘xshar, U Bashandan sakrab chiqar.”</div>
  <div id="23"><sup><a href="https://www.kitobook.com/compare/book/05/33/23/" title="сравнение переводов, параллельные ссылки">23</a></sup> Naftali qabilasi haqida shunday dedi: “Egamizning muruvvati Naftaliga yor! Barakasi uni to‘ldirdi bisyor! G‘arbu janubga u egalik qilar.”</div>
  <div id="24"><sup><a href="https://www.kitobook.com/compare/book/05/33/24/" title="сравнение переводов, параллельные ссылки">24</a></sup> Osher qabilasi haqida shunday dedi: “O‘g‘illar orasida Osher eng barakalisidir, Aka–ukalari uni afzal ko‘rsin, Oyog‘i zaytun moyida bo‘lsin.</div>
  <div id="25"><sup><a href="https://www.kitobook.com/compare/book/05/33/25/" title="сравнение переводов, параллельные ссылки">25</a></sup> Tambalari temiru bronzadan bo‘lsin, Umri qancha uzoq bo‘lsa, kuchi shuncha ko‘p bo‘lsin.” Muso Isroil xalqiga shunday dedi:</div>
  <div id="26"><sup><a href="https://www.kitobook.com/compare/book/05/33/26/" title="сравнение переводов, параллельные ссылки">26</a></sup> “Ey azizim Isroil, Xudoyinga o‘xshagani yo‘q, U salobat bilan bulutlarni egarlaydi, Senga yordam bergani osmondan uchib keladi,</div>
  <div id="27"><sup><a href="https://www.kitobook.com/compare/book/05/33/27/" title="сравнение переводов, параллельные ссылки">27</a></sup> Qadimdan bor bo‘lgan Xudo sening panohingdir, Uning abadiy qo‘llari seni tutib turadi. U dushmanlaringni oldingdan haydaydi, Senga: ‘Ularni qirib tashla!’ deb aytadi.</div>
  <div id="28"><sup><a href="https://www.kitobook.com/compare/book/05/33/28/" title="сравнение переводов, параллельные ссылки">28</a></sup> Ey Isroil, xavf–xatarsiz yashaysan, Yoqub xonadoni, osoyishta bo‘lasan. Sening yering don va sharobga boydir, Yurtingga osmondan shudring tushadi.</div>
  <div id="29"><sup><a href="https://www.kitobook.com/compare/book/05/33/29/" title="сравнение переводов, параллельные ссылки">29</a></sup> Ey Isroil, sen baxtlisan! Kim senga o‘xshar?! Sen Egamiz qutqargan xalqsan. Seni asraydigan qalqoning, Shonli qiliching Egamizdir. Oldingda dushmanlaring tiz cho‘kadi, Sen esa ularning belini ezasan.”</div>
</div>