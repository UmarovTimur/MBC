<div itemprop="articleBody" class="text">
  <div id="1"><sup><a href="https://www.kitobook.com/compare/book/05/07/1/" title="сравнение переводов, параллельные ссылки">1</a></sup> Egangiz Xudo sizlarni egalik qiladigan yurtingizga olib kiradi. O‘shanda U oldingizdan Xet, Girgosh, Amor, Kan’on, Pariz, Xiv, Yobus kabi yettita xalqni haydaydi. Ular sizlardan ko‘ra, ko‘proq va kudratliroqdir.</div>
  <div id="2"><sup><a href="https://www.kitobook.com/compare/book/05/07/2/" title="сравнение переводов, параллельные ссылки">2</a></sup> Egangiz Xudo bu xalqlarni sizlarning qo‘lingizga topshirganda, sizlar ularni mag‘lub etasizlar. Shunda ularning hammasini tamomila qirib bitiringlar. Ular bilan ittifoq tuzmanglar, ularga rahm–shafqat qilmanglar.</div>
  <div id="3"><sup><a href="https://www.kitobook.com/compare/book/05/07/3/" title="сравнение переводов, параллельные ссылки">3</a></sup> Ular bilan quda–andachilik qilmanglar, ularga qiz uzatmanglar, o‘g‘illaringizga ularning qizlaridan olib bermanglar.</div>
  <div id="4"><sup><a href="https://www.kitobook.com/compare/book/05/07/4/" title="сравнение переводов, параллельные ссылки">4</a></sup> Aks holda ular farzandlaringizni Egamizdan qaytaradi. Farzandlaringiz boshqa xudolarga xizmat qiladigan bo‘ladi. O‘shanda Egamiz g‘azablanib, sizlarni bir lahzada halok qiladi.</div>
  <div id="5"><sup><a href="https://www.kitobook.com/compare/book/05/07/5/" title="сравнение переводов, параллельные ссылки">5</a></sup> Aksincha, o‘sha xalqlarni sizlar shunday qilinglar: ularning qurbongohlarini buzinglar, butsimon toshlarini parchalab tashlanglar, Asheraga atalgan ustunlarni kesinglar, butlarini yondiringlar.</div>
  <div id="6"><sup><a href="https://www.kitobook.com/compare/book/05/07/6/" title="сравнение переводов, параллельные ссылки">6</a></sup> Sizlar Egangiz Xudoning muqaddas xalqisiz. U sizlarni yer yuzidagi jamiki xalqlar orasidan O‘z xalqi, O‘z xazinasi qilib tanlab oldi.</div>
  <div id="7"><sup><a href="https://www.kitobook.com/compare/book/05/07/7/" title="сравнение переводов, параллельные ссылки">7</a></sup> Egamiz sizlarni boshqa xalqlardan ko‘p bo‘lganingiz uchun sevib, tanlamadi. Sizlar boshqa hamma xalqlardan oz edingiz.</div>
  <div id="8"><sup><a href="https://www.kitobook.com/compare/book/05/07/8/" title="сравнение переводов, параллельные ссылки">8</a></sup> Egamiz sizlarni sevgani uchun va ota–bobolaringizga bergan va’dasini ado etish uchun sizlarni tanladi. Shu bois U sizlarni Misr fir’avni hukmronligidan, Misrdagi qullikdan O‘z qudrati bilan olib chiqib, ozod qildi.</div>
  <div id="9"><sup><a href="https://www.kitobook.com/compare/book/05/07/9/" title="сравнение переводов, параллельные ссылки">9</a></sup> Shunday qilib, Egangiz Xudo haqiqiy Xudo ekanini bilib qo‘yinglar. U sodiq Xudodir! Uni sevadigan, Uning amrlarini bajaradiganlarning minginchi avlodigacha ahdini sodiq saqlaydi.</div>
  <div id="10"><sup><a href="https://www.kitobook.com/compare/book/05/07/10/" title="сравнение переводов, параллельные ссылки">10</a></sup> Xudodan nafratganlarning esa qilmishlariga yarasha boshlariga kulfat yog‘diradi. Ha, Egamiz Undan nafratlanganlarga javob berishda kechikmaydi.</div>
  <div id="11"><sup><a href="https://www.kitobook.com/compare/book/05/07/11/" title="сравнение переводов, параллельные ссылки">11</a></sup> Shuning uchun bugun men sizlarga berayotgan amrlarni, farmonlar va qonun– qoidalarni bitta qoldirmay bajaringlar.</div>
  <div id="12"><sup><a href="https://www.kitobook.com/compare/book/05/07/12/" title="сравнение переводов, параллельные ссылки">12</a></sup> Agar mana shu qonun–qoidalarga itoat etib, ularni bitta qoldirmay bajarsangiz, Egangiz Xudo ham ota–bobolaringizga ont ichib, va’da qilgan ahdini sizlar bilan sodiq saqlaydi.</div>
  <div id="13"><sup><a href="https://www.kitobook.com/compare/book/05/07/13/" title="сравнение переводов, параллельные ссылки">13</a></sup> U sizlarni sevadi, ota–bobolaringizga beraman, deb ont ichgan yurtda sizlarni barakali qilib ko‘paytiradi. Avlodingizga, yeringiz hosiliga, doningizga, sharobingizga, moyingizga, podangizu suruvlaringizga baraka beradi.</div>
  <div id="14"><sup><a href="https://www.kitobook.com/compare/book/05/07/14/" title="сравнение переводов, параллельные ссылки">14</a></sup> Sizlar barcha xalqlar orasida eng barakalisi bo‘lasizlar, orangizda farzandsiz erkak ham, ayol ham bo‘lmaydi, mollaringiz orasida qisiri bo‘lmaydi.</div>
  <div id="15"><sup><a href="https://www.kitobook.com/compare/book/05/07/15/" title="сравнение переводов, параллельные ссылки">15</a></sup> Egamiz sizlarni har qanday kasallikdan saqlaydi. Misrda o‘zlaringiz ko‘rgan har xil qo‘rqinchli xastaliklar sizlarning boshingizga kelmaydi. O‘sha xastaliklarni Egamiz sizlarning g‘animlaringizga yuqtiradi.</div>
  <div id="16"><sup><a href="https://www.kitobook.com/compare/book/05/07/16/" title="сравнение переводов, параллельные ссылки">16</a></sup> Egangiz Xudo sizlarning qo‘lingizga topshiradigan barcha xalqlarni qirib yuboringlar, ularga rahm qilmanglar, ularning xudolariga sig‘inmanglar. Aks holda ularning xudolari sizlarga tuzoq bo‘ladi.</div>
  <div id="17"><sup><a href="https://www.kitobook.com/compare/book/05/07/17/" title="сравнение переводов, параллельные ссылки">17</a></sup> Xayolingizda: “Bu xalqlar bizdan juda kuchli– ku, qanday qilib ularni haydaymiz?”, deb o‘ylashingiz mumkin,</div>
  <div id="18"><sup><a href="https://www.kitobook.com/compare/book/05/07/18/" title="сравнение переводов, параллельные ссылки">18</a></sup> ammo ulardan qo‘rqmanglar. Egangiz Xudo fir’avnni, butun Misrni nima qilganini esingizda tutinglar.</div>
  <div id="19"><sup><a href="https://www.kitobook.com/compare/book/05/07/19/" title="сравнение переводов, параллельные ссылки">19</a></sup> Egangiz Xudo O‘z qudrati va ajoyibotlari bilan sizlarni u yerdan olib chiqdi, buyuk sinovlar, alomatu mo‘jizalar ko‘rsatdi. Bularni o‘z ko‘zingiz bilan ko‘rdingiz. Siz qo‘rqayotgan hamma xalqlarni Egangiz Xudo xuddi o‘sha ahvolga soladi.</div>
  <div id="20"><sup><a href="https://www.kitobook.com/compare/book/05/07/20/" title="сравнение переводов, параллельные ссылки">20</a></sup> Hatto sizlardan yashirinib tirik qolganlarni U vahimaga solib, arilar galasi singari quvadi.</div>
  <div id="21"><sup><a href="https://www.kitobook.com/compare/book/05/07/21/" title="сравнение переводов, параллельные ссылки">21</a></sup> Ulardan qo‘rqmanglar. Orangizdagi Egangiz Xudo buyuk va haybatli Xudodir.</div>
  <div id="22"><sup><a href="https://www.kitobook.com/compare/book/05/07/22/" title="сравнение переводов, параллельные ссылки">22</a></sup> U o‘sha xalqlarni sizlarning oldingizdan oz–ozdan haydaydi. Sizlar ularni birdaniga halok qilolmaysizlar. Bo‘lmasa atrofingizda yovvoyi hayvonlar ko‘payib ketadi.</div>
  <div id="23"><sup><a href="https://www.kitobook.com/compare/book/05/07/23/" title="сравнение переводов, параллельные ссылки">23</a></sup> Egangiz Xudo o‘sha xalqlarni sizlarning qo‘lingizga beradi, ularning hammasini qattiq sarosimaga solib, halok qiladi.</div>
  <div id="24"><sup><a href="https://www.kitobook.com/compare/book/05/07/24/" title="сравнение переводов, параллельные ссылки">24</a></sup> Shohlarini ham sizlarning qo‘lingizga beradi. Sizlar ularning nomlarini yer yuzidan o‘chirasizlar. Hech kim sizlarga bas kelolmaydi, ularning hammasini halok qilasizlar.</div>
  <div id="25"><sup><a href="https://www.kitobook.com/compare/book/05/07/25/" title="сравнение переводов, параллельные ссылки">25</a></sup> Xudolarining tasvirlarini olovda yondiringlar, ularni qoplagan oltinu kumushlarga ko‘z olaytirmanglar, o‘sha narsalarni olmanglar, toki ular sizlarga tuzoq bo‘lmasin. Bu butlar Egangiz Xudoga jirkanchdir.</div>
  <div id="26"><sup><a href="https://www.kitobook.com/compare/book/05/07/26/" title="сравнение переводов, параллельные ссылки">26</a></sup> Bu jirkanchli narsalarni uyingizga olib kirmang, aks holda o‘shalar singari yo‘q qilinasiz. O‘sha narsalardan nafratlaninglar, jirkaninglar, chunki ular la’natlangandir.</div>
</div>