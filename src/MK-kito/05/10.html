<div itemprop="articleBody" class="text">
  <div id="1"><sup><a href="https://www.kitobook.com/compare/book/05/10/1/" title="сравнение переводов, параллельные ссылки">1</a></sup> Shundan keyin Egamiz menga dedi: “Ikkita tosh lavhani kesib ol. Ular oldingilariga o‘xshagan bo‘lsin. Keyin toqqa Mening oldimga chiq. Yana yog‘ochdan bir sandiq yasa.</div>
  <div id="2"><sup><a href="https://www.kitobook.com/compare/book/05/10/2/" title="сравнение переводов, параллельные ссылки">2</a></sup> Men o‘sha tosh lavhalarga sen sindirgan lavhalardagi amrlarni yozaman. Sen lavhalarni sandiqqa solib qo‘yasan.”</div>
  <div id="3"><sup><a href="https://www.kitobook.com/compare/book/05/10/3/" title="сравнение переводов, параллельные ссылки">3</a></sup> Shunday qilib, men akas yog‘ochidan sandiq yasadim, oldingisiga o‘xshagan ikkita tosh lavhani kesib oldim. Keyin ikkala toshni ko‘tarib, toqqa chiqdim.</div>
  <div id="4"><sup><a href="https://www.kitobook.com/compare/book/05/10/4/" title="сравнение переводов, параллельные ссылки">4</a></sup> Egamiz tosh lavhalarga oldingiday o‘nta amrni yozdi. Sizlar tog‘da yig‘ilganingizda o‘sha amrlar Egamiz olov ichidan sizga aytgan so‘zlarning o‘zginasi edi. Egamiz o‘sha lavhalarni menga berdi.</div>
  <div id="5"><sup><a href="https://www.kitobook.com/compare/book/05/10/5/" title="сравнение переводов, параллельные ссылки">5</a></sup> Men tog‘dan qaytib tushdim. Egamizning amriga ko‘ra, lavhalarni sandiqqa soldim. Lavhalar hali ham o‘sha sandiqda turibdi.</div>
  <div id="6"><sup><a href="https://www.kitobook.com/compare/book/05/10/6/" title="сравнение переводов, параллельные ссылки">6</a></sup> (Isroil xalqi Yaqon urug‘iga qarashli quduqlardan Mosaraxga yo‘l oldi. Horun o‘sha yerda vafot etib, dafn qilindi. O‘rniga o‘g‘li Elazar ruhoniy bo‘ldi.</div>
  <div id="7"><sup><a href="https://www.kitobook.com/compare/book/05/10/7/" title="сравнение переводов, параллельные ссылки">7</a></sup> Isroil xalqi u yerdan Gudgodaxga, Gudgodaxdan oqar suvlar o‘lkasi Yotbotoga borishdi.</div>
  <div id="8"><sup><a href="https://www.kitobook.com/compare/book/05/10/8/" title="сравнение переводов, параллельные ссылки">8</a></sup> Egamiz: “Mening ahd sandig‘imni ko‘tarib yursin, Mening huzurimda xizmat qilsin, Mening ismim bilan odamlarni duo qilsin”, deb o‘shanda Levi qabilasini tanlab olgan edi. Ular bugungacha ham shu xizmatni ado etib kelmoqdalar.</div>
  <div id="9"><sup><a href="https://www.kitobook.com/compare/book/05/10/9/" title="сравнение переводов, параллельные ссылки">9</a></sup> Shuning uchun Levi qabilasiga birodarlari orasidan ulush ham, mulk ham berilmagan. Zotan Levi qabilasining ulushi Egamizning O‘zidir. Bu gapni Egangiz Xudoning O‘zi aytdi.)</div>
  <div id="10"><sup><a href="https://www.kitobook.com/compare/book/05/10/10/" title="сравнение переводов, параллельные ссылки">10</a></sup> Men yana oldingiday tog‘da qirq kechayu qirq kunduz qoldim. Egamiz bu safar ham mening iltijoimni eshitib, sizlarni halok qilmaydigan bo‘ldi.</div>
  <div id="11"><sup><a href="https://www.kitobook.com/compare/book/05/10/11/" title="сравнение переводов, параллельные ссылки">11</a></sup> U menga shunday dedi: “Qani, xalqni boshla. Ularni Men ota–bobolariga qasam ichib va’da bergan yurtga olib bor. Ular o‘sha yurtga borib, uni qo‘lga kiritishsin.”</div>
  <div id="12"><sup><a href="https://www.kitobook.com/compare/book/05/10/12/" title="сравнение переводов, параллельные ссылки">12</a></sup> Ey Isroil xalqi! Egangiz Xudo sizlardan bitta narsani talab qiladi: Egangiz Xudodan qo‘rqing, Uning yo‘lidan yuring, Egangiz Xudoni seving, butun qalbingiz bilan, jonu dilingiz bilan Unga xizmat qiling.</div>
  <div id="13"><sup><a href="https://www.kitobook.com/compare/book/05/10/13/" title="сравнение переводов, параллельные ссылки">13</a></sup> Men bugun sizlarga berayotgan Egamizning amru farmonlariga rioya qiling, shunda baxtiyor bo‘lasiz.</div>
  <div id="14"><sup><a href="https://www.kitobook.com/compare/book/05/10/14/" title="сравнение переводов, параллельные ссылки">14</a></sup> Osmon va falak toqi, yer yuzi va undagi hamma narsa Egangiz Xudonikidir.</div>
  <div id="15"><sup><a href="https://www.kitobook.com/compare/book/05/10/15/" title="сравнение переводов, параллельные ссылки">15</a></sup> Ammo Egamiz faqatgina ota–bobolaringizga qattiq muhabbat qo‘ydi. Mana bugun ko‘rib turganingizday, ularning avlodini, sizlarni barcha xalqlar orasidan tanlab oldi.</div>
  <div id="16"><sup><a href="https://www.kitobook.com/compare/book/05/10/16/" title="сравнение переводов, параллельные ссылки">16</a></sup> Yuraklaringizni sunnat qilinglar, bundan keyin o‘jar bo‘lmanglar.</div>
  <div id="17"><sup><a href="https://www.kitobook.com/compare/book/05/10/17/" title="сравнение переводов, параллельные ссылки">17</a></sup> Egangiz Xudo xudolarning Xudosidir, egalarning Egasidir, buyuk qudratli, qo‘rqinchli Xudodir. U tarafkashlik qilmaydi, pora olmaydi.</div>
  <div id="18"><sup><a href="https://www.kitobook.com/compare/book/05/10/18/" title="сравнение переводов, параллельные ссылки">18</a></sup> Yetim va bevalarga adolat qiladi, musofirga mehribonlik qiladi, ularga non va kiyim beradi.</div>
  <div id="19"><sup><a href="https://www.kitobook.com/compare/book/05/10/19/" title="сравнение переводов, параллельные ссылки">19</a></sup> Sizlar ham musofirlarga mehribon bo‘linglar, o‘zlaringiz ham Misrda musofir edingizlar.</div>
  <div id="20"><sup><a href="https://www.kitobook.com/compare/book/05/10/20/" title="сравнение переводов, параллельные ссылки">20</a></sup> Egangiz Xudodan qo‘rqinglar. Yolg‘iz Unga sajda qilinglar, Unga sodiq bo‘lib, Uning nomi bilan qasam ichinglar.</div>
  <div id="21"><sup><a href="https://www.kitobook.com/compare/book/05/10/21/" title="сравнение переводов, параллельные ссылки">21</a></sup> Faqat Unga hamdlar aytinglar, chunki U sizlarning Xudoyingizdir. Sizlar o‘z ko‘zingiz bilan Uning buyuk va qo‘rqinchli alomatlarini ko‘rdingiz.</div>
  <div id="22"><sup><a href="https://www.kitobook.com/compare/book/05/10/22/" title="сравнение переводов, параллельные ссылки">22</a></sup> Misrga borgan ota–bobolaringiz yetmish kishi edi, xolos. Endi esa Egangiz Xudo sizlarni osmondagi yulduzlar kabi son–sanoqsiz qildi.</div>
</div>