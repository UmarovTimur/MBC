<div itemprop="articleBody" class="text">
  <div id="1"><sup><a href="https://www.kitobook.com/compare/book/05/13/1/" title="сравнение переводов, параллельные ссылки">1</a></sup> Agar orangizda biror payg‘ambar yoki tush ta’birlovchi paydo bo‘lib: “Alomat yoki mo‘jiza ko‘rsataman”, deb aytsa,</div>
  <div id="2"><sup><a href="https://www.kitobook.com/compare/book/05/13/2/" title="сравнение переводов, параллельные ссылки">2</a></sup> uning aytganlari bajo bo‘lsa, keyin u: “Yur, sen bilmagan boshqa xudolarga ergashaylik, ularga xizmat qilaylik”, desa,</div>
  <div id="3"><sup><a href="https://www.kitobook.com/compare/book/05/13/3/" title="сравнение переводов, параллельные ссылки">3</a></sup> o‘sha payg‘ambar yoki tush ta’birlovchining so‘zlariga quloq solmanglar. Egangiz Xudo: “Qani bilay–chi, ular butun qalbi bilan, jonu dili bilan Meni sevadimi yoki yo‘qmi”, deb sizlarni sinayotgan bo‘ladi.</div>
  <div id="4"><sup><a href="https://www.kitobook.com/compare/book/05/13/4/" title="сравнение переводов, параллельные ссылки">4</a></sup> Sizlar faqatgina Egangiz Xudoga ergashinglar. Undan qo‘rqinglar, Uning amrlariga itoat etinglar. Egamizga quloq solinglar, Unga xizmat qilinglar, Unga sodiq bo‘linglar.</div>
  <div id="5"><sup><a href="https://www.kitobook.com/compare/book/05/13/5/" title="сравнение переводов, параллельные ссылки">5</a></sup> Egangiz Xudo sizni Misr yurtidan olib chiqqan, Misrdagi qullikdan ozod qilgan. O‘sha payg‘ambar yoki tush ta’birlovchi esa sizni Xudoyingizdan yuz o‘girtirishga harakat qildi. Egangiz Xudo amr qilgan yo‘ldan sizni ozdirmoqchi bo‘ldi. Shuning uchun uni o‘ldiringlar. Orangizdan yomonlikni yo‘q qilinglar.</div>
  <div id="6"><sup><a href="https://www.kitobook.com/compare/book/05/13/6/" title="сравнение переводов, параллельные ссылки">6</a></sup> Hatto aka–ukangiz yoki o‘g‘lingiz, qizingiz, sevikli xotiningiz yo jonajon do‘stingiz sizni yashirincha o‘zingiz bilmagan, ota–bobolaringiz ham bilmagan begona xudolarga sajda qilishga undashi mumkin.</div>
  <div id="7"><sup><a href="https://www.kitobook.com/compare/book/05/13/7/" title="сравнение переводов, параллельные ссылки">7</a></sup> Atrofingizda yashayotgan uzoq– yaqindagi, yerning bu chetidan narigi chetigacha o‘rnashgan xalqlarning xudolariga sig‘inishga undashi mumkin.</div>
  <div id="8"><sup><a href="https://www.kitobook.com/compare/book/05/13/8/" title="сравнение переводов, параллельные ссылки">8</a></sup> Ammo sizlar rozi bo‘lmanglar. Bunday odamga quloq solmanglar, unga rahm– shafqat qilmanglar, uning yonini olmanglar.</div>
  <div id="9"><sup><a href="https://www.kitobook.com/compare/book/05/13/9/" title="сравнение переводов, параллельные ссылки">9</a></sup> Uni o‘ldiringlar. Birinchi bo‘lib sen, keyin butun xalq unga tosh otsin.</div>
  <div id="10"><sup><a href="https://www.kitobook.com/compare/book/05/13/10/" title="сравнение переводов, параллельные ссылки">10</a></sup> Uni toshbo‘ron qilib o‘ldiringlar. Chunki u sizlarni Misrdagi qullikdan olib chiqqan Egangiz Xudodan yuz o‘girishga undadi.</div>
  <div id="11"><sup><a href="https://www.kitobook.com/compare/book/05/13/11/" title="сравнение переводов, параллельные ссылки">11</a></sup> Bu voqeani Isroil xalqi eshitib qo‘rqadi, bundan keyin orangizda bunday qabihlik qilinmaydi.</div>
  <div id="12"><sup><a href="https://www.kitobook.com/compare/book/05/13/12/" title="сравнение переводов, параллельные ссылки">12</a></sup> Egangiz Xudo sizlarga yashash uchun berayotgan shaharlarning birortasida</div>
  <div id="13"><sup><a href="https://www.kitobook.com/compare/book/05/13/13/" title="сравнение переводов, параллельные ссылки">13</a></sup> manfur odamlar chiqib, ular shahar ahlini: “Yuringlar, o‘zlaringiz bilmagan boshqa xudolarga xizmat qilaylik”, deb yo‘ldan urganini eshitsangiz,</div>
  <div id="14"><sup><a href="https://www.kitobook.com/compare/book/05/13/14/" title="сравнение переводов, параллельные ссылки">14</a></sup> so‘rab surishtiringlar, yaxshilab tekshiringlar. Bu jirkanch voqea haqiqatan yuz bergan bo‘lib, eshitganlaringiz rost bo‘lib chiqsa,</div>
  <div id="15"><sup><a href="https://www.kitobook.com/compare/book/05/13/15/" title="сравнение переводов, параллельные ссылки">15</a></sup> o‘sha shaharning butun aholisini, hayvonlarigacha qilichdan o‘tkazinglar. Shaharni va undagi hamma narsani butunlay vayron qilinglar.</div>
  <div id="16"><sup><a href="https://www.kitobook.com/compare/book/05/13/16/" title="сравнение переводов, параллельные ссылки">16</a></sup> O‘ljalarni maydon o‘rtasiga yig‘inglar. Shaharni va u yerdagi hamma o‘ljani Egangiz Xudoga bag‘ishlab, yondirib tashlanglar. U joy abadiy vayronaga aylansin, hech qachon qayta tiklanmasin.</div>
  <div id="17"><sup><a href="https://www.kitobook.com/compare/book/05/13/17/" title="сравнение переводов, параллельные ссылки">17</a></sup> Yondiriladigan narsalardan hech birini o‘zingizga olmanglar. Shunda Egamiz g‘azabidan tushadi, sizlarga mehr–shafqat ko‘rsatadi, rahm qiladi, ota–bobolaringizga qasam ichib va’da berganiday sizlarni ko‘paytiradi.</div>
  <div id="18"><sup><a href="https://www.kitobook.com/compare/book/05/13/18/" title="сравнение переводов, параллельные ссылки">18</a></sup> Shuning uchun sizlar Egangiz Xudoga quloq solishingiz kerak. Men bugun sizlarga berayotgan Uning amrlariga itoat etib, Uning oldida to‘g‘ri ishlar qilishingiz kerak.</div>
</div>