<div itemprop="articleBody" class="text">
  <div id="1"><sup><a href="https://www.kitobook.com/compare/book/05/15/1/" title="сравнение переводов, параллельные ссылки">1</a></sup> Har yettinchi yilning oxirida qarzlaringizdan kechinglar.</div>
  <div id="2"><sup><a href="https://www.kitobook.com/compare/book/05/15/2/" title="сравнение переводов, параллельные ссылки">2</a></sup> Qarzdan kechish shundan iboratki, yaqiniga qarz bergan odam qarzidan kechsin. Isroil xalqidan bo‘lgan birodaridan o‘sha qarzini so‘ramasin, chunki Egamiz qarzdan kechishni e’lon qildi.</div>
  <div id="3"><sup><a href="https://www.kitobook.com/compare/book/05/15/3/" title="сравнение переводов, параллельные ссылки">3</a></sup> Begonadan qarzingizni so‘rasangiz bo‘ladi. Isroil xalqidan bo‘lgan birodaringizdan esa qarzingizni so‘ramang.</div>
  <div id="4"><sup><a href="https://www.kitobook.com/compare/book/05/15/4/" title="сравнение переводов, параллельные ссылки">4</a></sup> Sizlarning orangizda kambag‘al bo‘lmaydi. Egangiz Xudo mulk qilib berayotgan yurtda sizlarga baraka beradi.</div>
  <div id="5"><sup><a href="https://www.kitobook.com/compare/book/05/15/5/" title="сравнение переводов, параллельные ссылки">5</a></sup> Faqat Egangiz Xudoga itoat etib, Men bugun sizlarga berayotgan mana shu amrlarni bitta qoldirmay bajarishingiz kerak.</div>
  <div id="6"><sup><a href="https://www.kitobook.com/compare/book/05/15/6/" title="сравнение переводов, параллельные ссылки">6</a></sup> Egangiz Xudo O‘zi va’da qilganday, sizlarga baraka berganda, ko‘p xalqlarga qarz berasiz, o‘zingiz esa ulardan qarz olmaysiz. Ko‘p xalqlar ustidan hukmronlik qilasiz, ular esa sizlarning ustingizdan hukmronlik qilmaydi.</div>
  <div id="7"><sup><a href="https://www.kitobook.com/compare/book/05/15/7/" title="сравнение переводов, параллельные ссылки">7</a></sup> Egangiz Xudo sizga beradigan yurtdagi shaharlaringizning birida Isroillik birodaringizdan birortasi kambag‘al bo‘lsa, kambag‘al birodaringizga bag‘ritoshlik qilmang, ziqna bo‘lmang.</div>
  <div id="8"><sup><a href="https://www.kitobook.com/compare/book/05/15/8/" title="сравнение переводов, параллельные ссылки">8</a></sup> Ochiq qo‘l bo‘ling, unga kerakli narsani yetarlicha qarzga bering.</div>
  <div id="9"><sup><a href="https://www.kitobook.com/compare/book/05/15/9/" title="сравнение переводов, параллельные ссылки">9</a></sup> Ehtiyot bo‘ling, ko‘nglingizda yomon niyat qilmang, yettinchi yil, qarzdan kechish yili kelyapti, deb kambag‘al birodaringizga nafrat bilan qaramang, unga yo‘q demang. Aks holda birodaringiz Egamizga sizdan noliydi, natijada siz gunoh orttirib olasiz.</div>
  <div id="10"><sup><a href="https://www.kitobook.com/compare/book/05/15/10/" title="сравнение переводов, параллельные ссылки">10</a></sup> Unga saxiylik bilan qarz bering, buning uchun achinmang. Shunda Egangiz Xudo har bir ishingizga baraka beradi.</div>
  <div id="11"><sup><a href="https://www.kitobook.com/compare/book/05/15/11/" title="сравнение переводов, параллельные ссылки">11</a></sup> Yer yuzida har doim kambag‘allar bo‘ladi. Shuning uchun sizlarga amrim shuki, yurtingizdagi kambag‘al, muhtoj birodaringizga ochiq qo‘l bo‘ling.</div>
  <div id="12"><sup><a href="https://www.kitobook.com/compare/book/05/15/12/" title="сравнение переводов, параллельные ссылки">12</a></sup> Birodaringizdan ibroniy erkagi yoki ayoli sizga o‘zini sotsa, olti yil xizmat qilsin, yettinchi yili uni ozod qilishingiz kerak.</div>
  <div id="13"><sup><a href="https://www.kitobook.com/compare/book/05/15/13/" title="сравнение переводов, параллельные ссылки">13</a></sup> Uni ozod qilganingizda, quruq jo‘natmang.</div>
  <div id="14"><sup><a href="https://www.kitobook.com/compare/book/05/15/14/" title="сравнение переводов, параллельные ссылки">14</a></sup> Unga saxiylik bilan mol–qo‘yingizdan, don, sharobingizdan bering, Egangiz Xudo sizlarga ato etgan barakadan bering.</div>
  <div id="15"><sup><a href="https://www.kitobook.com/compare/book/05/15/15/" title="сравнение переводов, параллельные ссылки">15</a></sup> Yodingizda tuting: sizlar ham Misr yurtida qul bo‘lgansiz, Egangiz Xudo sizlarni ozod qilgan. Shuning uchun men bugun sizlarga o‘sha amrni berdim.</div>
  <div id="16"><sup><a href="https://www.kitobook.com/compare/book/05/15/16/" title="сравнение переводов, параллельные ссылки">16</a></sup> Agar qulingiz, sizni, oilangizni yaxshi ko‘raman, sizning xonadoningizda o‘zimga to‘qman, siznikidan ketmayman, deb aytsa,</div>
  <div id="17"><sup><a href="https://www.kitobook.com/compare/book/05/15/17/" title="сравнение переводов, параллельные ссылки">17</a></sup> uni uyingiz eshigi yoniga olib boring. Qulog‘ini eshikka qo‘yib, bigiz bilan teshing. Shunda u bir umr sizning qulingiz bo‘ladi, cho‘ringizni ham shunday qiling.</div>
  <div id="18"><sup><a href="https://www.kitobook.com/compare/book/05/15/18/" title="сравнение переводов, параллельные ссылки">18</a></sup> Qulingizni ozod qilayotganingizda afsuslanmang, chunki u olti yil ichida mardikorning haqiga arziydigan mehnatni qildi. Uni ozod qilsangiz Egangiz Xudo qilgan har bir ishingizga baraka beradi.</div>
  <div id="19"><sup><a href="https://www.kitobook.com/compare/book/05/15/19/" title="сравнение переводов, параллельные ссылки">19</a></sup> Mol–qo‘ylaringizning birinchi tug‘ilgan erkagini Egangiz Xudoga bag‘ishlang. Birinchi tug‘ilgan buqangizni ishlatmang, birinchi tug‘ilgan qo‘yingizning yungini olmang.</div>
  <div id="20"><sup><a href="https://www.kitobook.com/compare/book/05/15/20/" title="сравнение переводов, параллельные ссылки">20</a></sup> Bularning go‘shtini Egamiz tanlaydigan joyda, o‘zingiz oilalaringiz bilan birga har yili Uning huzurida yenglar.</div>
  <div id="21"><sup><a href="https://www.kitobook.com/compare/book/05/15/21/" title="сравнение переводов, параллельные ссылки">21</a></sup> Agar o‘sha hayvon cho‘loq yoki ko‘r bo‘lsa yo uning boshqa bir nuqsoni bo‘lsa, uni Egangiz Xudoga qurbonlik qilmang.</div>
  <div id="22"><sup><a href="https://www.kitobook.com/compare/book/05/15/22/" title="сравнение переводов, параллельные ссылки">22</a></sup> Uni shaharlaringizda yeyaveringlar. Pok odam ham, harom odam ham, ohu va kiyikni yeganday, uning go‘shtini yesa bo‘ladi.</div>
  <div id="23"><sup><a href="https://www.kitobook.com/compare/book/05/15/23/" title="сравнение переводов, параллельные ссылки">23</a></sup> Faqat qonini iste’mol qilmang. Qonni suv singari yerga to‘kib tashlang.</div>
</div>