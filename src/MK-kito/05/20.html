<div itemprop="articleBody" class="text">
  <div id="1"><sup><a href="https://www.kitobook.com/compare/book/05/20/1/" title="сравнение переводов, параллельные ссылки">1</a></sup> Dushmanlaringizga qarshi urushga borganingizda, otlarni, aravalarni, o‘zingiznikidan ko‘proq bo‘lgan lashkarni ko‘rsalaringiz, ulardan qo‘rqmanglar. Chunki sizlarni Misrdan olib chiqqan Egangiz Xudo sizlar bilandir.</div>
  <div id="2"><sup><a href="https://www.kitobook.com/compare/book/05/20/2/" title="сравнение переводов, параллельные ссылки">2</a></sup> Jangga kirishingizdan oldin, ruhoniy lashkarning oldiga chiqsin,</div>
  <div id="3"><sup><a href="https://www.kitobook.com/compare/book/05/20/3/" title="сравнение переводов, параллельные ссылки">3</a></sup> ularga shunday desin: “Quloq sol, ey Isroil xalqi! Bugun sizlar dushmanlaringizga qarshi jangga chiqyapsizlar. Dadil bo‘linglar, qo‘rqmanglar, dushman oldida vahimaga tushmanglar.</div>
  <div id="4"><sup><a href="https://www.kitobook.com/compare/book/05/20/4/" title="сравнение переводов, параллельные ссылки">4</a></sup> Egamiz Xudoning O‘zi sizlar bilan urushga boradi! Sizlar uchun dushmanlaringizga qarshi jang qiladi, sizlarga g‘alaba beradi!”</div>
  <div id="5"><sup><a href="https://www.kitobook.com/compare/book/05/20/5/" title="сравнение переводов, параллельные ссылки">5</a></sup> Nazoratchilar lashkarga shunday deb aytsin: “Orangizda yangi uy qurib, o‘sha uyini hali Xudoga bag‘ishlab ulgurmagan birorta odam bormi? Bor bo‘lsa, uyiga qaytsin. Agar u jangda halok bo‘lsa, boshqa odam uning uyini bag‘ishlaydi.</div>
  <div id="6"><sup><a href="https://www.kitobook.com/compare/book/05/20/6/" title="сравнение переводов, параллельные ссылки">6</a></sup> Uzumzor ekib, hali mevasidan yemagan odam bormi? Agar bor bo‘lsa, uyiga qaytib ketsin. U jangda halok bo‘lsa, boshqa odam uning uzumzori mevasidan birinchi bo‘lib tatiydi.</div>
  <div id="7"><sup><a href="https://www.kitobook.com/compare/book/05/20/7/" title="сравнение переводов, параллельные ссылки">7</a></sup> Biror qizga unashtirilib, hali uylanmagan yigit bormi? Agar bor bo‘lsa, uyiga qaytib ketsin. U jangda halok bo‘lsa, boshqa odam o‘sha qizga uylanadi.”</div>
  <div id="8"><sup><a href="https://www.kitobook.com/compare/book/05/20/8/" title="сравнение переводов, параллельные ссылки">8</a></sup> Nazoratchilar yana shunday deyishsin: “Orangizda qo‘rquvdan yuragini oldirib qo‘ygan odam bormi? Bor bo‘lsa, uyiga qaytib ketsin. Bo‘lmasa birodarlari ham unga o‘xshab cho‘chib qoladi.”</div>
  <div id="9"><sup><a href="https://www.kitobook.com/compare/book/05/20/9/" title="сравнение переводов, параллельные ссылки">9</a></sup> Nazoratchilar lashkarga shu gaplarni aytib bo‘lgandan keyin, lashkarboshilar bosh bo‘lsin.</div>
  <div id="10"><sup><a href="https://www.kitobook.com/compare/book/05/20/10/" title="сравнение переводов, параллельные ссылки">10</a></sup> Biror shaharni olish uchun yaqinlashganingizda, shahar ahliga sulh taklif qiling.</div>
  <div id="11"><sup><a href="https://www.kitobook.com/compare/book/05/20/11/" title="сравнение переводов, параллельные ссылки">11</a></sup> Ular sulhga rozi bo‘lib, darvozalarini ochib bersa, shaharning butun aholisi sizlarga qarol bo‘lib xizmat qiladi.</div>
  <div id="12"><sup><a href="https://www.kitobook.com/compare/book/05/20/12/" title="сравнение переводов, параллельные ссылки">12</a></sup> Agar shahar ahli sulhga rozi bo‘lmay, sizlar bilan jang qilsa, shaharni qamal qilinglar.</div>
  <div id="13"><sup><a href="https://www.kitobook.com/compare/book/05/20/13/" title="сравнение переводов, параллельные ссылки">13</a></sup> Egangiz Xudo u shaharni sizning qo‘lingizga berganda, butun erkak zotini qilichdan o‘tkazinglar.</div>
  <div id="14"><sup><a href="https://www.kitobook.com/compare/book/05/20/14/" title="сравнение переводов, параллельные ссылки">14</a></sup> Faqat ayollarni, bolalarni, mollarni va shaharda qolgan hamma narsani o‘lja qilib olsangiz bo‘ladi. Egangiz Xudo sizlarning qo‘lingizga bergan, dushmanlardan olgan o‘ljalarni ishlatishingiz mumkin.</div>
  <div id="15"><sup><a href="https://www.kitobook.com/compare/book/05/20/15/" title="сравнение переводов, параллельные ссылки">15</a></sup> Sizlar egalik qiladigan yurtingizdan uzoqda joylashgan shaharlarni shunday qilinglar.</div>
  <div id="16"><sup><a href="https://www.kitobook.com/compare/book/05/20/16/" title="сравнение переводов, параллельные ссылки">16</a></sup> Lekin Egangiz Xudo sizlarga mulk qilib berayotgan yurtdagi shaharlarni qo‘lga olganingizda bironta jonni tirik qoldirmanglar.</div>
  <div id="17"><sup><a href="https://www.kitobook.com/compare/book/05/20/17/" title="сравнение переводов, параллельные ссылки">17</a></sup> Egangiz Xudo sizlarga amr etganiday, Xet, Amor, Kan’on, Pariz, Xiv, Yobus xalqlarini tamomila qirib bitiringlar.</div>
  <div id="18"><sup><a href="https://www.kitobook.com/compare/book/05/20/18/" title="сравнение переводов, параллельные ссылки">18</a></sup> Toki ular o‘zlarining xudolariga qilgan jirkanch odatlarini sizlarga o‘rgatmasin. Aks holda sizlar Egangiz Xudoga qarshi gunoh qilgan bo‘lasizlar.</div>
  <div id="19"><sup><a href="https://www.kitobook.com/compare/book/05/20/19/" title="сравнение переводов, параллельные ссылки">19</a></sup> Agar biror shaharni qo‘lga kiritish uchun uzoq vaqt qamal qilib tursalaringiz, u yerdagi mevali daraxtlarni kesmanglar. O‘sha daraxtlarning mevasini yeyishingiz mumkin, daraxtlarning o‘zini esa kesib tashlamanglar. Axir, daladagi daraxtlar odam emas–ku, qurshovdan qochib chiqsa!</div>
  <div id="20"><sup><a href="https://www.kitobook.com/compare/book/05/20/20/" title="сравнение переводов, параллельные ссылки">20</a></sup> Meva bermaydigan daraxtlarni esa kesishingiz mumkin. Shahar qulamagunicha qamal inshootlarni qurishda o‘sha daraxtlardan foydalansangiz bo‘ladi.</div>
</div>