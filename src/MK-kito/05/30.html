<div itemprop="articleBody" class="text">
  <div id="1"><sup><a href="https://www.kitobook.com/compare/book/05/30/1/" title="сравнение переводов, параллельные ссылки">1</a></sup> Men sizlarga aytgan mana shu barakalar yoki la’natlar boshingizga kelganda, Egangiz Xudo sizlarni tarqatib yuborgan xalqlar orasida bularni esga olinglar.</div>
  <div id="2"><sup><a href="https://www.kitobook.com/compare/book/05/30/2/" title="сравнение переводов, параллельные ссылки">2</a></sup> O‘zlaringiz va farzandlaringiz Egangiz Xudoga qaytinglar. Men bugun sizlarga amr qilayotganday, butun qalbingiz bilan, jonu dilingiz bilan Unga quloq solinglar.</div>
  <div id="3"><sup><a href="https://www.kitobook.com/compare/book/05/30/3/" title="сравнение переводов, параллельные ссылки">3</a></sup> Shunda Egangiz Xudo sizlarni yana farovonlikka erishtiradi. Sizlarga rahm–shafqat qilib, O‘zi tarqatib yuborgan barcha xalqlar orasidan qaytarib yig‘ib keladi.</div>
  <div id="4"><sup><a href="https://www.kitobook.com/compare/book/05/30/4/" title="сравнение переводов, параллельные ссылки">4</a></sup> Yer yuzining to‘rt tarafiga tarqalib ketgan bo‘lsangiz ham, Egangiz Xudo sizlarni o‘sha yerlardan yig‘ib oladi, o‘sha yurtlardan qaytarib olib keladi.</div>
  <div id="5"><sup><a href="https://www.kitobook.com/compare/book/05/30/5/" title="сравнение переводов, параллельные ссылки">5</a></sup> Egangiz Xudo sizlarni ota– bobolaringiz egalik qilgan yurtga olib keladi. O‘sha yurtga egalik qilganlaringizda, Egamiz sizlarni baxtiyor qiladi. Sizlarni ota– bobolaringizdan ham ko‘proq qilib ko‘paytiradi.</div>
  <div id="6"><sup><a href="https://www.kitobook.com/compare/book/05/30/6/" title="сравнение переводов, параллельные ссылки">6</a></sup> Egangiz Xudo sizlarning yuragingizni, avlodlaringizning yuragini sunnat qiladi. Shunda siz Egangiz Xudoni butun qalbingiz bilan, jonu dilingiz bilan sevasiz, hayotga ega bo‘lasiz.</div>
  <div id="7"><sup><a href="https://www.kitobook.com/compare/book/05/30/7/" title="сравнение переводов, параллельные ссылки">7</a></sup> Egangiz Xudo barcha la’natlarni sizdan nafratlangan, sizni quvgan dushmanlaringiz boshiga yog‘diradi.</div>
  <div id="8"><sup><a href="https://www.kitobook.com/compare/book/05/30/8/" title="сравнение переводов, параллельные ссылки">8</a></sup> Sizlar yana Egamizga quloq solasizlar. Men bugun sizlarga berayotgan Uning amrlariga rioya qilasizlar.</div>
  <div id="9"><sup><a href="https://www.kitobook.com/compare/book/05/30/9/" title="сравнение переводов, параллельные ссылки">9</a></sup> Qiladigan har bir ishingizni Egangiz Xudo muvaffaqiyatli qiladi. Uvali–juvali bo‘lasizlar, molingiz ko‘payadi, yeringiz hosili barakali bo‘ladi. U ota– bobolaringizga bergan farovonlikdan qanchalik mamnun bo‘lgan bo‘lsa, sizlarga beradigan farovonlikdan ham shunchalik mamnun bo‘ladi.</div>
  <div id="10"><sup><a href="https://www.kitobook.com/compare/book/05/30/10/" title="сравнение переводов, параллельные ссылки">10</a></sup> Shuning uchun Egangiz Xudoga itoat eting. Butun qalbingiz bilan, jonu dilingiz bilan mana shu Tavrot kitobida yozilgan amr va farmonlarga rioya qilib, Egamizga qayting.</div>
  <div id="11"><sup><a href="https://www.kitobook.com/compare/book/05/30/11/" title="сравнение переводов, параллельные ссылки">11</a></sup> Men bugun buyurayotgan amr sizlar uchun unchalik qiyin emas, yoki sizlar yetib bora olmaydigan darajada uzoqda emas.</div>
  <div id="12"><sup><a href="https://www.kitobook.com/compare/book/05/30/12/" title="сравнение переводов, параллельные ссылки">12</a></sup> U osmonda emaski, sizlar: “Kim biz uchun osmonga chiqib, amrni olib beradi, toki biz eshitib, bajarsak?” desangizlar.</div>
  <div id="13"><sup><a href="https://www.kitobook.com/compare/book/05/30/13/" title="сравнение переводов, параллельные ссылки">13</a></sup> U dengizning narigi tomonida emaski, sizlar: “Kim biz uchun dengizning narigi tomoniga borib, u amrni olib keladi, toki biz eshitib, bajarsak?” — desangizlar.</div>
  <div id="14"><sup><a href="https://www.kitobook.com/compare/book/05/30/14/" title="сравнение переводов, параллельные ссылки">14</a></sup> Aksincha! Bu amr sizning yaqiningizdadir, og‘zingizda, yuragingizdadir, shuning uchun uni bajara olasizlar.</div>
  <div id="15"><sup><a href="https://www.kitobook.com/compare/book/05/30/15/" title="сравнение переводов, параллельные ссылки">15</a></sup> Bugun men sizlarga hayot bilan farovonlikni yoki o‘lim bilan kulfatni tanlash imkoniyatini beryapman.</div>
  <div id="16"><sup><a href="https://www.kitobook.com/compare/book/05/30/16/" title="сравнение переводов, параллельные ссылки">16</a></sup> Men bugun sizlarga: “Egangiz Xudoni seving, Uning yo‘lidan yuring, Uning amrlariga, farmonlariga, qonun–qoidalariga rioya qiling”, deb buyuryapman. Shunda sizlar yashaysizlar, ko‘payasizlar, mulk qilib oladigan yurtingizda Egangiz Xudo sizlarga baraka beradi.</div>
  <div id="17"><sup><a href="https://www.kitobook.com/compare/book/05/30/17/" title="сравнение переводов, параллельные ссылки">17</a></sup> Lekin sizlarga shuni aytib qo‘yayki, agar yuragingizni bursangiz, quloq solmasangiz, yo‘ldan ozib, boshqa xudolarga sig‘insangiz, ularga xizmat qilsangiz,</div>
  <div id="18"><sup><a href="https://www.kitobook.com/compare/book/05/30/18/" title="сравнение переводов, параллельные ссылки">18</a></sup> sizlar albatta yo‘q bo‘lasizlar. Iordanni kechib, mulk qilib oladigan yurtda ko‘p yashamaysizlar.</div>
  <div id="19"><sup><a href="https://www.kitobook.com/compare/book/05/30/19/" title="сравнение переводов, параллельные ссылки">19</a></sup> Bugun men sizlarga hayotni yoki o‘limni, barakalarni yoki la’natlarni tanlash imkoniyatini berdim. Bunga yeru osmonni guvoh qilib chaqirdim. Hayotni tanlang, shunda o‘zlaringiz ham, avlodlaringiz ham yashaysizlar.</div>
  <div id="20"><sup><a href="https://www.kitobook.com/compare/book/05/30/20/" title="сравнение переводов, параллельные ссылки">20</a></sup> Egangiz Xudoni seving, Unga quloq soling. Unga sodiq bo‘ling, chunki U sizning hayotingizdir. Egamiz ota–bobolaringiz Ibrohim, Is’hoq, Yoqubga qasam ichib beraman, degan yurtda sizning umringizni uzoq qiladi.</div>
</div>