<div itemprop="articleBody" class="text">
  <div id="1"><sup><a href="https://www.kitobook.com/compare/book/05/32/1/" title="сравнение переводов, параллельные ссылки">1</a></sup> Ey samo, quloq sol, men gapiraman. Ey zamin, og‘zimdan chiqqan so‘zlarni eshit.</div>
  <div id="2"><sup><a href="https://www.kitobook.com/compare/book/05/32/2/" title="сравнение переводов, параллельные ссылки">2</a></sup> Ta’limotim yomg‘ir kabi yog‘sin, So‘zlarim shudring kabi tushsin, Maysalarni siypalaydigan yomg‘ir tomchilariday, O‘tlar ustiga yog‘adigan mo‘l yomg‘irday bo‘lsin.</div>
  <div id="3"><sup><a href="https://www.kitobook.com/compare/book/05/32/3/" title="сравнение переводов, параллельные ссылки">3</a></sup> Egamizning nomini ulug‘layman! Xudoyimizning buyukligiga hamdlar o‘qing!</div>
  <div id="4"><sup><a href="https://www.kitobook.com/compare/book/05/32/4/" title="сравнение переводов, параллельные ссылки">4</a></sup> U suyangan Qoyam, Uning ishlari komil, Hamma yo‘llari adolatlidir. Xudo sadoqatlidir, Unda yolg‘on yo‘q, U haq va odildir.</div>
  <div id="5"><sup><a href="https://www.kitobook.com/compare/book/05/32/5/" title="сравнение переводов, параллельные ссылки">5</a></sup> Ammo sizlar Unga sodiq qolmadingiz! Ey buzuq va egri nasl, Endi sizlar Uning farzandlari, deb atalmaysiz, Bu sizlarning isnodingizdir.</div>
  <div id="6"><sup><a href="https://www.kitobook.com/compare/book/05/32/6/" title="сравнение переводов, параллельные ссылки">6</a></sup> Egamizga shunday qaytarasizmi, Ey ahmoq, nodon xalq?! U sizlarni yaratgan Otangiz–ku! Sizga shakl bergan Yaratuvchingiz–ku!</div>
  <div id="7"><sup><a href="https://www.kitobook.com/compare/book/05/32/7/" title="сравнение переводов, параллельные ссылки">7</a></sup> Qadimgi kunlarni eslang, Uzoq o‘tmishni o‘ylang. Otalaringizdan so‘rang, u sizlarga aytib beradi, Oqsoqollardan so‘rang, sizlarga gapirib berishadi.</div>
  <div id="8"><sup><a href="https://www.kitobook.com/compare/book/05/32/8/" title="сравнение переводов, параллельные ссылки">8</a></sup> Xudoyi Taolo xalqlarga yerni bo‘lib berganda, Odamzodni yer yuziga tarqatganda, Xalqlarning chegaralarini, Ilohiy zotlar soniga ko‘ra, belgilagandi.</div>
  <div id="9"><sup><a href="https://www.kitobook.com/compare/book/05/32/9/" title="сравнение переводов, параллельные ссылки">9</a></sup> Yoqub naslini esa Egamiz O‘ziga ulush qilib oldi, Isroilni O‘z nasibasi qildi.</div>
  <div id="10"><sup><a href="https://www.kitobook.com/compare/book/05/32/10/" title="сравнение переводов, параллельные ссылки">10</a></sup> Egamiz Isroilni sahrodan, Uvullaydigan dashtdan topib oldi. Uni O‘z bag‘riga oldi, Unga g‘amxo‘rlik qilib, Ko‘z qorachig‘iday saqladi.</div>
  <div id="11"><sup><a href="https://www.kitobook.com/compare/book/05/32/11/" title="сравнение переводов, параллельные ссылки">11</a></sup> Go‘yo burgut inidagilarni uyg‘otib, O‘z polaponlari uzra aylanganday, Qanotlarini yoyib, polaponlarini ko‘targanday, Qanotlari ustida ularni olib yurganday,</div>
  <div id="12"><sup><a href="https://www.kitobook.com/compare/book/05/32/12/" title="сравнение переводов, параллельные ссылки">12</a></sup> Egamizning yolg‘iz O‘zi Isroilni olib yurdi, Yonida boshqa xudo yo‘q edi.</div>
  <div id="13"><sup><a href="https://www.kitobook.com/compare/book/05/32/13/" title="сравнение переводов, параллельные ссылки">13</a></sup> Yerning cho‘qqilariga Isroilni hukmdor qildi, Dalaning hosili bilan uni to‘ydirdi. Toshdan chiqqan asal bilan, Toshloq yerda o‘sgan zaytunlarningmoyi bilan boqdi.</div>
  <div id="14"><sup><a href="https://www.kitobook.com/compare/book/05/32/14/" title="сравнение переводов, параллельные ссылки">14</a></sup> Sigir qatig‘iyu echki suti bilan, Qo‘zichoq va qo‘y dumbasi bilan, Bashan qo‘chqoriyu buzoqlari go‘shti, A’lo bug‘doy bilan boqdi. Uzumdan qilingan a’lo sharobdan ichirdi.</div>
  <div id="15"><sup><a href="https://www.kitobook.com/compare/book/05/32/15/" title="сравнение переводов, параллельные ссылки">15</a></sup> Azizim Isroil semirib, o‘jar bo‘ldi. U semirib, shishib ketdi, oxiri bo‘kib qoldi. O‘zini yaratgan Xudodan yuz o‘girib, O‘z najot Qoyasini xor qildi.</div>
  <div id="16"><sup><a href="https://www.kitobook.com/compare/book/05/32/16/" title="сравнение переводов, параллельные ссылки">16</a></sup> Boshqa xudolarga sajda qilib, Uning rashkini keltirdi. Jirkanchli butlar bilan Uning g‘azabini qo‘zg‘atdi.</div>
  <div id="17"><sup><a href="https://www.kitobook.com/compare/book/05/32/17/" title="сравнение переводов, параллельные ссылки">17</a></sup> Xudoga emas, jinlarga qurbonlik keltirdi. Bu xudolarni o‘zlari bilmas edi, Bu xudolar yaqinda paydo bo‘lgan, Ota–bobolari ulardan qo‘rqmagan edi.</div>
  <div id="18"><sup><a href="https://www.kitobook.com/compare/book/05/32/18/" title="сравнение переводов, параллельные ссылки">18</a></sup> Evoh, ey Isroil, seni tuqqan Xudoni eslamading, Seni dunyoga keltirgan Qoyani unutding.</div>
  <div id="19"><sup><a href="https://www.kitobook.com/compare/book/05/32/19/" title="сравнение переводов, параллельные ссылки">19</a></sup> Egamiz bularni ko‘rib, ularni rad etdi, O‘z o‘g‘il–qizlari Uning g‘azabini keltirgandi.</div>
  <div id="20"><sup><a href="https://www.kitobook.com/compare/book/05/32/20/" title="сравнение переводов, параллельные ссылки">20</a></sup> U shunday dedi: “Bu xalqdan yuzimni o‘giraman, Ularning ahvoli nima bo‘lishini ko‘raman. Axir, ular egri nasl, sadoqatsiz farzandlardir.</div>
  <div id="21"><sup><a href="https://www.kitobook.com/compare/book/05/32/21/" title="сравнение переводов, параллельные ссылки">21</a></sup> Ular Xudo bo‘lmagan butlar bilan rashkimni keltirdilar, Betayin xudolari bilan g‘azabimni qo‘zg‘atdilar. Men ham xalq bo‘lmaganlar bilan ularning rashkini keltiraman, Aqlsiz bir xalq bilan g‘azabini qo‘zg‘ataman.</div>
  <div id="22"><sup><a href="https://www.kitobook.com/compare/book/05/32/22/" title="сравнение переводов, параллельные ссылки">22</a></sup> G‘azabimdan olov chiqadi, O‘liklar diyorining eng chuqur joyigacha yondiradi, Yerni, hosilini kuydiradi, Tog‘ poydevorini kul qiladi.</div>
  <div id="23"><sup><a href="https://www.kitobook.com/compare/book/05/32/23/" title="сравнение переводов, параллельные ссылки">23</a></sup> Ularga kulfat ketidan kulfat keltiraman, O‘qlarimni bitta qo‘ymay ularga otaman:</div>
  <div id="24"><sup><a href="https://www.kitobook.com/compare/book/05/32/24/" title="сравнение переводов, параллельные ссылки">24</a></sup> Ochlik ularning sillasini quritadi, Isitma yondirib kuydiradi, Ofat jonlarini oladi. Yovvoyi hayvonlar ularni tilka–pora qiladi, Yerda sudraladigan ilonlar zahrini sochadi.</div>
  <div id="25"><sup><a href="https://www.kitobook.com/compare/book/05/32/25/" title="сравнение переводов, параллельные ссылки">25</a></sup> Ko‘chalarda yigitu qizlarni qilich halok qiladi, Uylarda esa chaqalog‘u oq sochli keksalarni vahima o‘ldiradi.</div>
  <div id="26"><sup><a href="https://www.kitobook.com/compare/book/05/32/26/" title="сравнение переводов, параллельные ссылки">26</a></sup> Ha, Men ularni sochib tashlagan bo‘lardim, Odamlar orasidan ularning xotirasini o‘chirib yuborgan bo‘lardim,</div>
  <div id="27"><sup><a href="https://www.kitobook.com/compare/book/05/32/27/" title="сравнение переводов, параллельные ссылки">27</a></sup> Ammo dushmanning mazaxidan hayiqdim, G‘animlar noto‘g‘ri tushunmasin, dedim. ‘Isroilni Egasi emas, biz mag‘lub qildik’, deb O‘ylamasin dedim.”</div>
  <div id="28"><sup><a href="https://www.kitobook.com/compare/book/05/32/28/" title="сравнение переводов, параллельные ссылки">28</a></sup> Isroil aqlini yo‘qotgan, idroksiz xalqdir.</div>
  <div id="29"><sup><a href="https://www.kitobook.com/compare/book/05/32/29/" title="сравнение переводов, параллельные ссылки">29</a></sup> Agar ularda aql bo‘lsa edi, tushunardi, Oqibati nima bo‘lishini bilardi.</div>
  <div id="30"><sup><a href="https://www.kitobook.com/compare/book/05/32/30/" title="сравнение переводов, параллельные ссылки">30</a></sup> Ana, Egasi Isroilni tark etdi, Suyangan Qoyasi ularni dushmanga berib qo‘ydi. Aks holda bir kishi Isroilning mingtasini ta’qib qila olarmidi?! Ikki kishi Isroilning o‘n mingtasini hayday olarmidi?!</div>
  <div id="31"><sup><a href="https://www.kitobook.com/compare/book/05/32/31/" title="сравнение переводов, параллельные ссылки">31</a></sup> Hatto dushmanlari tan oladi, Isroil Xudosi qudratli Qoya ekanligini.</div>
  <div id="32"><sup><a href="https://www.kitobook.com/compare/book/05/32/32/" title="сравнение переводов, параллельные ссылки">32</a></sup> Isroilning dushmanlari uzum tokiga o‘xshar, Sado‘m va G‘amo‘ra dalalarida o‘sar, Uzumzorlarining mevasi zaharli, Uzumlari og‘u singari achchiqdir.</div>
  <div id="33"><sup><a href="https://www.kitobook.com/compare/book/05/32/33/" title="сравнение переводов, параллельные ссылки">33</a></sup> Ularning sharobi ajdarho zahri, Ilonlarning qo‘rqinchli og‘usidir.</div>
  <div id="34"><sup><a href="https://www.kitobook.com/compare/book/05/32/34/" title="сравнение переводов, параллельные ссылки">34</a></sup> Egamiz shunday deydi: “Men Isroil dushmanlarini Nimalar qilishni dilimda tutaman, O‘shalarni xazinamda saqlayman.</div>
  <div id="35"><sup><a href="https://www.kitobook.com/compare/book/05/32/35/" title="сравнение переводов, параллельные ссылки">35</a></sup> Ularning oyoqlari chalishganda Men qasos olaman, jazosini beraman. Ularning halokat kuni yaqindir, Ularning qismati hal bo‘ladi.”</div>
  <div id="36"><sup><a href="https://www.kitobook.com/compare/book/05/32/36/" title="сравнение переводов, параллельные ссылки">36</a></sup> Egamizning xalqi kuchdan qolganda, Erkinu erksizlar nobud bo‘lganda, Egamiz O‘z xalqini oqlaydi, O‘z qullariga rahm–shafqat qiladi.</div>
  <div id="37"><sup><a href="https://www.kitobook.com/compare/book/05/32/37/" title="сравнение переводов, параллельные ссылки">37</a></sup> Shunda Egamiz O‘z xalqidan so‘raydi: “Ishongan xudolaringiz qani?! Siz panoh olgan qoyangiz qani?!</div>
  <div id="38"><sup><a href="https://www.kitobook.com/compare/book/05/32/38/" title="сравнение переводов, параллельные ссылки">38</a></sup> Sizlar o‘shalarga qurbonlik yog‘idan yedirdingiz, Nazr sharobidan ichirdingiz. Endi ular kelib, sizlarga yordam bersin! O‘shalar sizga qalqon bo‘lib ko‘rsin!</div>
  <div id="39"><sup><a href="https://www.kitobook.com/compare/book/05/32/39/" title="сравнение переводов, параллельные ссылки">39</a></sup> Bilib qo‘ying, Men yagonaman! Mendan boshqa Xudo yo‘qdir. O‘ldiradigan Menman, Hayot beradigan ham Menman, Jarohat yetkazadigan Menman, Shifo beradigan ham Menman. Mening qo‘limdan hech kim qutula olmaydi.</div>
  <div id="40"><sup><a href="https://www.kitobook.com/compare/book/05/32/40/" title="сравнение переводов, параллельные ссылки">40</a></sup> Men barhayot Xudo bo‘lganim haqi, Qo‘limni osmonga ko‘tarib, ont ichib aytamanki:</div>
  <div id="41"><sup><a href="https://www.kitobook.com/compare/book/05/32/41/" title="сравнение переводов, параллельные ссылки">41</a></sup> Men yaltiroq qilichimni charxlayman, Adolat o‘rnata boshlayman. Dushmanlarimdan qasos olaman, Mendan nafratlanganlarga qaytaraman.</div>
  <div id="42"><sup><a href="https://www.kitobook.com/compare/book/05/32/42/" title="сравнение переводов, параллельные ссылки">42</a></sup> Halok bo‘lganlar va asirlarning qoni bilan O‘qlarimni mast qilaman, Yov lashkarboshilarning kallalari bilan Qilichimni etga to‘ydiraman.”</div>
  <div id="43"><sup><a href="https://www.kitobook.com/compare/book/05/32/43/" title="сравнение переводов, параллельные ссылки">43</a></sup> Ey ellar, Uning xalqi bilan shodlaning, U qullarining o‘limi uchun o‘ch oladi. Dushmanlaridan qasos olib, Yurti va xalqini gunohdan poklaydi.</div>
  <div id="44"><sup><a href="https://www.kitobook.com/compare/book/05/32/44/" title="сравнение переводов, параллельные ссылки">44</a></sup> Muso Nun o‘g‘li Yoshua bilan birga bu qo‘shiqning barcha so‘zlarini ovoz chiqarib, xalqqa aytib berdi.</div>
  <div id="45"><sup><a href="https://www.kitobook.com/compare/book/05/32/45/" title="сравнение переводов, параллельные ссылки">45</a></sup> Muso mana shu so‘zlarning hammasini butun Isroil xalqiga aytib bergandan keyin,</div>
  <div id="46"><sup><a href="https://www.kitobook.com/compare/book/05/32/46/" title="сравнение переводов, параллельные ссылки">46</a></sup> ularga shunday dedi: — Bugun men sizlarni ogohlantirib, aytgan so‘zlarning hammasini yuragingizda saqlang. Bolalaringizga ham buyuring, mana shu qonunning so‘zlarini bitta qoldirmay bajarishsin.</div>
  <div id="47"><sup><a href="https://www.kitobook.com/compare/book/05/32/47/" title="сравнение переводов, параллельные ссылки">47</a></sup> Bu shunchaki quruq so‘zlar emas, balki sizlarning hayotingizdir. Mana shu so‘zlar tufayli sizlar mulk qilib oladigan Iordanning narigi tomonidagi yurtda uzoq yashaysizlar.</div>
  <div id="48"><sup><a href="https://www.kitobook.com/compare/book/05/32/48/" title="сравнение переводов, параллельные ссылки">48</a></sup> Egamiz o‘sha kuni Musoga shunday dedi:</div>
  <div id="49"><sup><a href="https://www.kitobook.com/compare/book/05/32/49/" title="сравнение переводов, параллельные ссылки">49</a></sup> — Aborim tizmasidagi Navo tog‘iga chiq. Bu tog‘ Yerixo shahri ro‘parasidagi Mo‘ab yurtida joylashgan. U yerdan Men Isroil xalqiga mulk qilib berayotgan Kan’on yurtiga qara.</div>
  <div id="50"><sup><a href="https://www.kitobook.com/compare/book/05/32/50/" title="сравнение переводов, параллельные ссылки">50</a></sup> Akang Horun Xo‘r tog‘ida olamdan o‘tganday, sen ham o‘zing chiqadigan tog‘da olamdan o‘tasan.</div>
  <div id="51"><sup><a href="https://www.kitobook.com/compare/book/05/32/51/" title="сравнение переводов, параллельные ссылки">51</a></sup> Ikkovingiz Isroil xalqining oldida Menga sadoqatsizlik qilgan edingiz. Sizlar Zin cho‘lida, Mariva suvlari bo‘yidagi Kadesh yonida Isroil xalqiga muqaddasligimni namoyon qilmagan edingiz.</div>
  <div id="52"><sup><a href="https://www.kitobook.com/compare/book/05/32/52/" title="сравнение переводов, параллельные ссылки">52</a></sup> Shuning uchun sen o‘sha yurtni uzoqdan ko‘rasan. Men Isroil xalqiga berayotgan o‘sha yerga sen kirmaysan.</div>
</div>