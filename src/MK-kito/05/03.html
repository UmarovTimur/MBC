<div itemprop="articleBody" class="text">
  <div id="1"><sup><a href="https://www.kitobook.com/compare/book/05/03/1/" title="сравнение переводов, параллельные ссылки">1</a></sup> Keyin biz Bashan o‘lkasiga yo‘l oldik. Bashan shohi O‘g o‘zining hamma lashkarini boshlab, Edrey shahri yaqinida biz bilan jang qilgani chiqdi.</div>
  <div id="2"><sup><a href="https://www.kitobook.com/compare/book/05/03/2/" title="сравнение переводов, параллельные ссылки">2</a></sup> Shunda Egamiz menga dedi: “O‘gdan qo‘rqma. Men uning o‘zini, lashkarini va butun yurtini sening qo‘lingga berganman. Amor xalqining Xashbonda yashagan shohi Sixo‘nni nima qilgan bo‘lsang, uni ham shunday qilasan.”</div>
  <div id="3"><sup><a href="https://www.kitobook.com/compare/book/05/03/3/" title="сравнение переводов, параллельные ссылки">3</a></sup> Egamiz Xudo Bashan shohi O‘gni ham hamma lashkari bilan birga bizning qo‘limizga berdi. Biz birorta tirik jon qoldirmay hammasini halok qildik.</div>
  <div id="4"><sup><a href="https://www.kitobook.com/compare/book/05/03/4/" title="сравнение переводов, параллельные ссылки">4</a></sup> Uning hamma shaharlarini — oltmishta shahrini oldik. Bashandagi O‘gning shohligiga kirgan butun Argob hududini qo‘lga kiritdik, biz olmagan birorta ham shahar qolmadi.</div>
  <div id="5"><sup><a href="https://www.kitobook.com/compare/book/05/03/5/" title="сравнение переводов, параллельные ссылки">5</a></sup> Bu mustahkam shaharlarning hammasi baland devorlar bilan o‘ralgan, darvozalari tambalangan edi. Bulardan tashqari, devor bilan o‘ralmagan ko‘p qishloqlar ham bor edi.</div>
  <div id="6"><sup><a href="https://www.kitobook.com/compare/book/05/03/6/" title="сравнение переводов, параллельные ссылки">6</a></sup> Biz Xashbon shohi Sixo‘nning shaharlarini qanday vayron qilgan bo‘lsak, O‘gning shaharlarini ham shunday vayron qildik. Bu shaharlarni erkagu ayollari va bolalari bilan birga yo‘q qildik.</div>
  <div id="7"><sup><a href="https://www.kitobook.com/compare/book/05/03/7/" title="сравнение переводов, параллельные ссылки">7</a></sup> Hamma chorva va shaharlardagi o‘ljani o‘zimizga oldik.</div>
  <div id="8"><sup><a href="https://www.kitobook.com/compare/book/05/03/8/" title="сравнение переводов, параллельные ссылки">8</a></sup> Shunday qilib, o‘shanda biz Iordan daryosining sharq tomonida hukmronlik qilgan ikkala Amor shohini mag‘lub qildik. Janubdagi Arnon soyligidan to shimoldagi Xermon tog‘igacha cho‘zilgan yerlarini qo‘lga kiritdik.</div>
  <div id="9"><sup><a href="https://www.kitobook.com/compare/book/05/03/9/" title="сравнение переводов, параллельные ссылки">9</a></sup> (Xermon tog‘ini Sidonliklar — “Siriyon”, Amor xalqi — “Sanir” deb atashadi.)</div>
  <div id="10"><sup><a href="https://www.kitobook.com/compare/book/05/03/10/" title="сравнение переводов, параллельные ссылки">10</a></sup> Biz Bashanda hukmronlik qilgan shoh O‘gning butun shohligini, yassi tepalikdagi hamma shaharlarini, sharqdagi Salko va Edreygacha bo‘lgan butun Gilad va Bashan o‘lkalarini qo‘lga kiritdik.</div>
  <div id="11"><sup><a href="https://www.kitobook.com/compare/book/05/03/11/" title="сравнение переводов, параллельные ссылки">11</a></sup> (Rafa xalqidan birgina Bashan shohi O‘g tirik qolgan edi. Uning yotadigan o‘rni temirdan yasalgan bo‘lib, odatdagi o‘lcham bo‘yicha uzunligi to‘qqiz tirsak, kengligi esa to‘rt tirsak edi. Uning o‘rni hozir ham Ommon yurtining Rabba shahridadir.)</div>
  <div id="12"><sup><a href="https://www.kitobook.com/compare/book/05/03/12/" title="сравнение переводов, параллельные ссылки">12</a></sup> Biz o‘sha yerlarni qo‘lga kiritdik. Shunda men Ruben va Gad qabilalariga Arnon soyligi bo‘yidagi Aror shahrining shimolidagi hududni, Gilad qirlarining yarmisini va atrofdagi qishloqlarni berdim.</div>
  <div id="13"><sup><a href="https://www.kitobook.com/compare/book/05/03/13/" title="сравнение переводов, параллельные ссылки">13</a></sup> Manashe qabilasining yarmiga esa Giladning qolgan qismini va O‘gning shohligi bo‘lgan butun Bashanni berdim. (Bashan o‘lkasidagi Argob hududi Rafa xalqining yurti hisoblanardi.</div>
  <div id="14"><sup><a href="https://www.kitobook.com/compare/book/05/03/14/" title="сравнение переводов, параллельные ссылки">14</a></sup> Manashe qabilasidan bo‘lgan Yovir butun Argob hududini qo‘lga kiritdi. Bu hudud Gashur va Maxo yurtlarigacha cho‘zilgan edi. Yovir bu joyga o‘zining nomini berdi. O‘sha joylar bugungacha Yovir qishloqlari deb ataladi.)</div>
  <div id="15"><sup><a href="https://www.kitobook.com/compare/book/05/03/15/" title="сравнение переводов, параллельные ссылки">15</a></sup> Manashe qabilasining Moxir urug‘iga Giladni berdim.</div>
  <div id="16"><sup><a href="https://www.kitobook.com/compare/book/05/03/16/" title="сравнение переводов, параллельные ссылки">16</a></sup> Ruben va Gad qabilalariga Giladdan to Arnon soyligigacha cho‘zilgan yerlarni berdim. Arnon soyligining o‘rtasi ikkovining chegarasi edi. Ularning yeri Ommon yurtining chegarasini tashkil qilgan Yavoq daryosigacha cho‘zilgan edi.</div>
  <div id="17"><sup><a href="https://www.kitobook.com/compare/book/05/03/17/" title="сравнение переводов, параллельные ссылки">17</a></sup> Ularning g‘arbdagi yerlari esa Iordan daryosi bo‘ylab, shimoldagi Jalila ko‘lidan to janubdagi O‘lik dengizgacha va sharqdagi Fisgax tog‘ tizmasining yon bag‘irlarigacha cho‘zilgan edi.</div>
  <div id="18"><sup><a href="https://www.kitobook.com/compare/book/05/03/18/" title="сравнение переводов, параллельные ссылки">18</a></sup> O‘shanda sizlarga shunday buyurdim: “Egangiz Xudo bu yerni sizlarga mulk qilib berdi. Hamma sipohlaringiz qurollanib, daryodan kechib o‘tsin. Ular birodarlaringiz bo‘lgan Isroil xalqini boshlab borsin.</div>
  <div id="19"><sup><a href="https://www.kitobook.com/compare/book/05/03/19/" title="сравнение переводов, параллельные ссылки">19</a></sup> Faqat xotinlaringiz va farzandlaringiz men sizlarga bergan shaharlarda qolsin. Bilaman, mollaringiz juda ko‘p, ular ham shaharlaringizda qolaversin.</div>
  <div id="20"><sup><a href="https://www.kitobook.com/compare/book/05/03/20/" title="сравнение переводов, параллельные ссылки">20</a></sup> Egamiz sizlarga tinchlik ato qilganday, birodarlaringizga ham tinchlik ato qilgandan keyin, ular Iordanning narigi tomonidagi, Egangiz Xudo berayotgan yerni egallab olgandan keyin, hammangiz men sizlarga bergan mana shu yerga qaytib kelsangiz bo‘ladi.”</div>
  <div id="21"><sup><a href="https://www.kitobook.com/compare/book/05/03/21/" title="сравнение переводов, параллельные ссылки">21</a></sup> O‘shanda Yoshuaga aytdim: “Egang Xudo o‘sha ikkala shohni nima qilganini o‘z ko‘zing bilan ko‘rding. Sen bosib o‘tadigan barcha shohliklarni ham Egamiz xuddi shunday ahvolga soladi.</div>
  <div id="22"><sup><a href="https://www.kitobook.com/compare/book/05/03/22/" title="сравнение переводов, параллельные ссылки">22</a></sup> Ulardan qo‘rqma. Sizlar uchun jang qiladigan Egang Xudodir.”</div>
  <div id="23"><sup><a href="https://www.kitobook.com/compare/book/05/03/23/" title="сравнение переводов, параллельные ссылки">23</a></sup> Shundan keyin men Egamga yolvordim:</div>
  <div id="24"><sup><a href="https://www.kitobook.com/compare/book/05/03/24/" title="сравнение переводов, параллельные ссылки">24</a></sup> “Yo Egam Rabbiy! Men, qulingga, O‘z buyukliging va qudratingni endigina ko‘rsata boshlading. Sening ajoyibotlaringni, buyuk ishlaringni osmonda ham, yerda ham qila oladigan boshqa xudo yo‘q!</div>
  <div id="25"><sup><a href="https://www.kitobook.com/compare/book/05/03/25/" title="сравнение переводов, параллельные ссылки">25</a></sup> Ijozat ber, men Iordan daryosidan o‘tay. Daryoning narigi tomonidagi hosildor yurtni, o‘sha chiroyli qirlarni va Lubnonni ko‘ray.”</div>
  <div id="26"><sup><a href="https://www.kitobook.com/compare/book/05/03/26/" title="сравнение переводов, параллельные ссылки">26</a></sup> Lekin Egamiz sizlar tufayli mendan g‘azablangani uchun iltijolarimga quloq solmadi. U menga shunday dedi: “Bo‘ldi qil! Menga bu haqda boshqa gapirma.</div>
  <div id="27"><sup><a href="https://www.kitobook.com/compare/book/05/03/27/" title="сравнение переводов, параллельные ссылки">27</a></sup> Fisgax tog‘ tizmasining cho‘qqisiga chiq, g‘arbga, shimolga, janubga va sharqqa qara. Yaxshilab qarab ol, chunki sen mana shu Iordan daryosidan kechib o‘tmaysan.</div>
  <div id="28"><sup><a href="https://www.kitobook.com/compare/book/05/03/28/" title="сравнение переводов, параллельные ссылки">28</a></sup> Yoshuani xizmatga tayinla. Unga dalda berib, ruhlantir. Bu xalqni daryoning narigi tomoniga Yoshua boshlab boradi. Uning boshchiligida bu xalq sen ko‘radigan o‘sha yerni egallaydi.”</div>
  <div id="29"><sup><a href="https://www.kitobook.com/compare/book/05/03/29/" title="сравнение переводов, параллельные ссылки">29</a></sup> Shunday qilib, biz Bayt–Piyor qarshisidagi vodiyda to‘xtadik.</div>
</div>