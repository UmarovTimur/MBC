<div itemprop="articleBody" class="text">
  <div id="1"><sup><a href="https://www.kitobook.com/compare/book/05/08/1/" title="сравнение переводов, параллельные ссылки">1</a></sup> Bugun men sizlarga berayotgan amrlarni bitta qoldirmay bajaringlar, shunda yashaysizlar, ko‘payasizlar. Egamiz ota–bobolaringizga qasam ichib, beraman, deb va’da qilgan yurtga kirasizlar. O‘sha yurtni mulk qilib olasizlar.</div>
  <div id="2"><sup><a href="https://www.kitobook.com/compare/book/05/08/2/" title="сравнение переводов, параллельные ссылки">2</a></sup> Egangiz Xudo qirq yil davomida sizni sahrodan olib yurdi, o‘sha uzoq safarni yodingizda tutinglar. Egamiz yuragingizda nima borligini, Uning amrlarini bajarishingizni yoki bajarmasligingizni bilishi uchun, sizlarni qiyinchiliklarga duchor qilib, sinadi.</div>
  <div id="3"><sup><a href="https://www.kitobook.com/compare/book/05/08/3/" title="сравнение переводов, параллельные ссылки">3</a></sup> U sizlarni och qoldirdi, so‘ng o‘zlaringiz ko‘rmagan, ota–bobolaringiz ham ko‘rmagan manna bilan qorningizni to‘ydirdi. Egamiz sizlarga inson faqat non bilan emas, balki Xudoning og‘zidan chiqqan har bir so‘z bilan hayot ekanini o‘rgatish uchun shunday qildi.</div>
  <div id="4"><sup><a href="https://www.kitobook.com/compare/book/05/08/4/" title="сравнение переводов, параллельные ссылки">4</a></sup> Mana shu qirq yil davomida kiyimlaringiz eskirib ketmadi, oyog‘ingiz ham shishmadi.</div>
  <div id="5"><sup><a href="https://www.kitobook.com/compare/book/05/08/5/" title="сравнение переводов, параллельные ссылки">5</a></sup> Endi shuni bilinglarki, inson farzandini qanday tarbiyalasa, Egangiz Xudo ham sizlarni shunday tarbiyalaydi.</div>
  <div id="6"><sup><a href="https://www.kitobook.com/compare/book/05/08/6/" title="сравнение переводов, параллельные ссылки">6</a></sup> Egangiz Xudoning amrlariga rioya qilinglar. U ko‘rsatgan yo‘ldan yuringlar. Undan qo‘rqinglar.</div>
  <div id="7"><sup><a href="https://www.kitobook.com/compare/book/05/08/7/" title="сравнение переводов, параллельные ссылки">7</a></sup> U sizlarni hosildor yurtga olib boradi, u yerda irmoqlar, buloqlar, vodiy va qirlarda yer ostidan chiqadigan suvlar bor.</div>
  <div id="8"><sup><a href="https://www.kitobook.com/compare/book/05/08/8/" title="сравнение переводов, параллельные ссылки">8</a></sup> Bug‘doy, arpa, uzum, anjir, anor, zaytun moyi va asal o‘sha yurtda mo‘ldir.</div>
  <div id="9"><sup><a href="https://www.kitobook.com/compare/book/05/08/9/" title="сравнение переводов, параллельные ссылки">9</a></sup> U yerda to‘yib non yeysizlar, hech narsaga muhtoj bo‘lmaysizlar. U yer shunday bir yurtki, qoyalardan temir, qirlaridan mis chiqarasizlar.</div>
  <div id="10"><sup><a href="https://www.kitobook.com/compare/book/05/08/10/" title="сравнение переводов, параллельные ссылки">10</a></sup> O‘sha yerda yeb to‘yganingizda, sizlarga bergan hosildor yurt uchun Egangiz Xudoni olqishlanglar.</div>
  <div id="11"><sup><a href="https://www.kitobook.com/compare/book/05/08/11/" title="сравнение переводов, параллельные ссылки">11</a></sup> Hushyor bo‘linglar, men bugun sizlarga aytayotgan Egamizning amrlarini, farmonlar va qonun–qoidalarini bajarmay qo‘ymanglar. Egangiz Xudoni esingizdan chiqarmanglar.</div>
  <div id="12"><sup><a href="https://www.kitobook.com/compare/book/05/08/12/" title="сравнение переводов, параллельные ссылки">12</a></sup> Yeb, to‘yganingizda, chiroyli uylar qurib, joylashganingizda,</div>
  <div id="13"><sup><a href="https://www.kitobook.com/compare/book/05/08/13/" title="сравнение переводов, параллельные ссылки">13</a></sup> mol, qo‘ylaringiz, oltin– kumushingiz va barcha mulkingiz ko‘payganda,</div>
  <div id="14"><sup><a href="https://www.kitobook.com/compare/book/05/08/14/" title="сравнение переводов, параллельные ссылки">14</a></sup> gerdayib ketmanglar. Sizlarni Misrdagi qullikdan olib chiqqan Egangiz Xudoni esingizdan chiqarmanglar.</div>
  <div id="15"><sup><a href="https://www.kitobook.com/compare/book/05/08/15/" title="сравнение переводов, параллельные ссылки">15</a></sup> U sizlarni zaharli ilonlar, chayonlarga to‘la o‘sha bahaybat va qo‘rqinchli sahrodan, suvsiz, taqir joylardan olib o‘tdi. U yerda sizlar uchun qoyadan suv chiqardi.</div>
  <div id="16"><sup><a href="https://www.kitobook.com/compare/book/05/08/16/" title="сравнение переводов, параллельные ссылки">16</a></sup> Ota– bobolaringiz bilmagan manna bilan sahroda qorningizni to‘yg‘izdi. Oqibatda sizlarga yaxshilik keltirish uchun, sizlarni qiynchiliklarga duchor qilib, sinadi.</div>
  <div id="17"><sup><a href="https://www.kitobook.com/compare/book/05/08/17/" title="сравнение переводов, параллельные ссылки">17</a></sup> Xayolingizda: “O‘z kuch–qudratim bilan mana shu boylikni topdim”, demanglar.</div>
  <div id="18"><sup><a href="https://www.kitobook.com/compare/book/05/08/18/" title="сравнение переводов, параллельные ссылки">18</a></sup> Ammo Egangiz Xudoni doimo yodingizda tutinglar. Zero, boylikni topishga kuch bergan Egangizdir. Shunday qilib, U ota–bobolaringiz bilan qasam ichib, qilgan ahdini bugun bajarmoqda.</div>
  <div id="19"><sup><a href="https://www.kitobook.com/compare/book/05/08/19/" title="сравнение переводов, параллельные ссылки">19</a></sup> Bugun men sizlarni jiddiy ogohlantiryapman. Agar Egangiz Xudoni unutib boshqa xudolarga ergashsangizlar, ularga xizmat qilib, sig‘insangizlar sizlar albatta yo‘q bo‘lasizlar.</div>
  <div id="20"><sup><a href="https://www.kitobook.com/compare/book/05/08/20/" title="сравнение переводов, параллельные ссылки">20</a></sup> Egangiz Xudo boshqa xalqlarni oldingizdan yo‘q qilgani kabi, Uning amrlariga quloq solmaganingiz uchun, sizlarni ham yo‘q qiladi.</div>
</div>