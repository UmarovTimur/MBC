<div itemprop="articleBody" class="text">
  <div id="1"><sup><a href="https://www.kitobook.com/compare/book/60/01/1/" title="сравнение переводов, параллельные ссылки">1</a></sup> Otamiz Xudo va Rabbimiz Iso Masihning Salonika shahridagi imonlilar jamoatiga Pavlus, Sila va Timo‘tiydan salom! </div>
  <div id="2"><sup><a href="https://www.kitobook.com/compare/book/60/01/2/" title="сравнение переводов, параллельные ссылки">2</a></sup> Otamiz Xudo va Rabbimiz Iso Masih sizlarga inoyat va tinchlik ato qilsin.</div>
  <div id="3"><sup><a href="https://www.kitobook.com/compare/book/60/01/3/" title="сравнение переводов, параллельные ссылки">3</a></sup> Birodarlar, biz doim sizlar uchun Xudoga shukr qilishimiz kerak. Shunday qilishimiz juda o‘rinli, chunki sizlarning imoningiz kundan kunga o‘sib boryapti, bir–biringizga va boshqa hammaga mehr–muhabbatingiz oshyapti. </div>
  <div id="4"><sup><a href="https://www.kitobook.com/compare/book/60/01/4/" title="сравнение переводов, параллельные ссылки">4</a></sup> Shuning uchun biz Xudoning jamoatlari oldida sizlar bilan faxrlanamiz. Axir, sizlar quvg‘inlaru azob–uqubatlarga sabr–toqat va imon bilan bardosh beryapsiz. </div>
  <div id="5"><sup><a href="https://www.kitobook.com/compare/book/60/01/5/" title="сравнение переводов, параллельные ссылки">5</a></sup> Mana shularning hammasi Xudoning hukmi odil ekanligidan dalolatdir. Chunki sizlar Xudoning Shohligiga loyiq, deb topilasiz. Hozir mana shu Shohlik uchun azob chekyapsiz. </div>
  <div id="6"><sup><a href="https://www.kitobook.com/compare/book/60/01/6/" title="сравнение переводов, параллельные ссылки">6</a></sup> Xudo odildir, sizlarni azoblaganlarga U azob beradi. </div>
  <div id="7"><sup><a href="https://www.kitobook.com/compare/book/60/01/7/" title="сравнение переводов, параллельные ссылки">7</a></sup> Azob chekayotgan sizlarga esa biz bilan birga tinchligini ato qiladi. Bularning hammasi Rabbimiz Iso O‘zining qudratli farishtalari bilan, lovullab turgan alanga ichida, ko‘kdan zohir bo‘lganda ro‘y beradi. </div>
  <div id="8"><sup><a href="https://www.kitobook.com/compare/book/60/01/8/" title="сравнение переводов, параллельные ссылки">8</a></sup> Xudoni rad etganlarni va O‘zining Xushxabarga quloq solmaganlarni Iso Masih jazolaydi.</div>
  <div id="9"><sup><a href="https://www.kitobook.com/compare/book/60/01/9/" title="сравнение переводов, параллельные ссылки">9</a></sup> O‘sha odamlar Rabbimiz Isoning huzuri va qudratli ulug‘vorligidan ayrilib, abadiy halokat jazosini oladilar. </div>
  <div id="10"><sup><a href="https://www.kitobook.com/compare/book/60/01/10/" title="сравнение переводов, параллельные ссылки">10</a></sup> O‘sha kuni Rabbimizni Uning muqaddas xalqi ulug‘laydi. Unga ishongan hamma odamlar Uni madh qiladi. Sizlar ham o‘sha insonlarning qatoriga kirasiz, chunki biz aytgan xabarga sizlar ishondingiz. </div>
  <div id="11"><sup><a href="https://www.kitobook.com/compare/book/60/01/11/" title="сравнение переводов, параллельные ссылки">11</a></sup> Shuning uchun, Xudoyimiz sizni O‘z chaqirig‘iga loyiq deb topsin, O‘z qudrati bilan sizlarning barcha yaxshi niyatlaringizni ro‘yobga chiqarsin, imon bilan qilgan ishlaringizni amalga oshirsin, deb biz doim sizlar uchun ibodat qilamiz. </div>
  <div id="12"><sup><a href="https://www.kitobook.com/compare/book/60/01/12/" title="сравнение переводов, параллельные ссылки">12</a></sup> Rabbimiz Isoning nomi orangizda ulug‘lansin, sizlar esa Xudoyimiz va Rabbimiz Iso Masih inoyati bilan U orqali ulug‘laninglar, deya ibodat qilamiz.</div>
</div>