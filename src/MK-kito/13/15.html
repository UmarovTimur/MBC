<div itemprop="articleBody" class="text">
  <div id="1"><sup><a href="https://www.kitobook.com/compare/book/13/15/1/" title="сравнение переводов, параллельные ссылки">1</a></sup> Dovud o‘zi uchun Dovud qal’asida uylar barpo qildi. Xudoning sandig‘i uchun ham joy tayyorlab, chodir qurdi.</div>
  <div id="2"><sup><a href="https://www.kitobook.com/compare/book/13/15/2/" title="сравнение переводов, параллельные ссылки">2</a></sup> Keyin u shunday amr berdi: “Xudoning sandig‘ini faqat levilar ko‘tarib yursin. Zero, Egamiz O‘z sandig‘ini ko‘tarib yurish uchun levilarni tanlagandir. Ularni O‘ziga abadiy xizmat qilish uchun tanlab olgandir.”</div>
  <div id="3"><sup><a href="https://www.kitobook.com/compare/book/13/15/3/" title="сравнение переводов, параллельные ссылки">3</a></sup> Dovud o‘zi tayyorlagan joyga Egamizning sandig‘ini olib kelish uchun jamiki Isroil xalqini Quddusda to‘pladi.</div>
  <div id="4"><sup><a href="https://www.kitobook.com/compare/book/13/15/4/" title="сравнение переводов, параллельные ссылки">4</a></sup> So‘ngra quyidagi Horun naslini va levilarni yig‘di:</div>
  <div id="5"><sup><a href="https://www.kitobook.com/compare/book/13/15/5/" title="сравнение переводов, параллельные ссылки">5</a></sup> Qohot naslidan — urug‘boshi Uriyol va u bilan birga uning 120 qarindoshi,</div>
  <div id="6"><sup><a href="https://www.kitobook.com/compare/book/13/15/6/" title="сравнение переводов, параллельные ссылки">6</a></sup> Marori naslidan — urug‘boshi Osoyoh va u bilan birga 220 qarindoshi,</div>
  <div id="7"><sup><a href="https://www.kitobook.com/compare/book/13/15/7/" title="сравнение переводов, параллельные ссылки">7</a></sup> Gershon naslidan — urug‘boshi Yo‘el va u bilan birga 130 qarindoshi,</div>
  <div id="8"><sup><a href="https://www.kitobook.com/compare/book/13/15/8/" title="сравнение переводов, параллельные ссылки">8</a></sup> Elizofon naslidan — urug‘boshi Shamayo va u bilan birga 200 qarindoshi,</div>
  <div id="9"><sup><a href="https://www.kitobook.com/compare/book/13/15/9/" title="сравнение переводов, параллельные ссылки">9</a></sup> Xevron naslidan — urug‘boshi Eliel va u bilan birga 80 qarindoshi,</div>
  <div id="10"><sup><a href="https://www.kitobook.com/compare/book/13/15/10/" title="сравнение переводов, параллельные ссылки">10</a></sup> Uziyol naslidan — urug‘boshi Ominadov va u bilan birga 112 qarindoshi.</div>
  <div id="11"><sup><a href="https://www.kitobook.com/compare/book/13/15/11/" title="сравнение переводов, параллельные ссылки">11</a></sup> Dovud ruhoniylar Zodo‘x bilan Abuatarni, levilardan Uriyol, Osoyoh, Yo‘el, Shamayo, Eliel va Ominadovni chaqirib,</div>
  <div id="12"><sup><a href="https://www.kitobook.com/compare/book/13/15/12/" title="сравнение переводов, параллельные ссылки">12</a></sup> ularga dedi: “Sizlar Levi qabilasining urug‘boshilarisiz. Shunday ekan, Isroil xalqining Xudosi — Egamizning sandig‘ini men tayyorlagan joyga olib kela olishingiz uchun, o‘zlaringizni va qarindoshlaringizni poklanglar.</div>
  <div id="13"><sup><a href="https://www.kitobook.com/compare/book/13/15/13/" title="сравнение переводов, параллельные ссылки">13</a></sup> Oldingi safar sandiqni levilar olib kelmagani uchun, Egamiz Xudo bizdan qattiq g‘azablangan edi. Ha, biz Undan sandiqni qanday olib kelishimiz kerakligini so‘ramagan edik.”</div>
  <div id="14"><sup><a href="https://www.kitobook.com/compare/book/13/15/14/" title="сравнение переводов, параллельные ссылки">14</a></sup> Ruhoniylar va levilar Isroil xalqining Xudosi — Egamizning sandig‘ini olib kelish uchun o‘zlarini pokladilar.</div>
  <div id="15"><sup><a href="https://www.kitobook.com/compare/book/13/15/15/" title="сравнение переводов, параллельные ссылки">15</a></sup> Ular Egamizning Muso orqali bergan amriga muvofiq Xudoning sandig‘ini xodalar bilan yelkalariga ortib, ko‘tarib ketdilar.</div>
  <div id="16"><sup><a href="https://www.kitobook.com/compare/book/13/15/16/" title="сравнение переводов, параллельные ссылки">16</a></sup> Bulardan tashqari, Dovud Levi qabilasining urug‘boshilariga qarindoshlari orasidan sozandalarni tayinlashni buyurgan edi. Ular arfa, lira va zanglarni chalib, bu musiqa asboblarning jo‘rligida shodiyona qo‘shiqlar aytishlari kerak edi.</div>
  <div id="17"><sup><a href="https://www.kitobook.com/compare/book/13/15/17/" title="сравнение переводов, параллельные ссылки">17</a></sup> Levilar Marori urug‘idan quyidagi sozandalarni tayinlagan edilar: Yo‘el o‘g‘li Xaman, Barxiyo o‘g‘li Osif va Qushayo o‘g‘li Etxan.</div>
  <div id="18"><sup><a href="https://www.kitobook.com/compare/book/13/15/18/" title="сравнение переводов, параллельные ссылки">18</a></sup> Ularning yordamchilari qilib quyidagilar tayinlangan edi: Zakariyo, Yaziyol, Shamiromo‘t, Yoxiyol, Unno, Eliyob, Binayo, Masiyo, Mattitiyo, Elifaleh, Mixniyo hamda darvozabonlar Obidadom va Yaviyol.</div>
  <div id="19"><sup><a href="https://www.kitobook.com/compare/book/13/15/19/" title="сравнение переводов, параллельные ссылки">19</a></sup> Sozandalardan Xaman, Osif va Etxan bronza zanglar chalishlari kerak edi.</div>
  <div id="20"><sup><a href="https://www.kitobook.com/compare/book/13/15/20/" title="сравнение переводов, параллельные ссылки">20</a></sup> Zakariyo, Aziel, Shamiromo‘t, Yoxiyol, Unno, Eliyob, Masiyo va Binayo arfalarni chalishlari kerak edi.</div>
  <div id="21"><sup><a href="https://www.kitobook.com/compare/book/13/15/21/" title="сравнение переводов, параллельные ссылки">21</a></sup> Mattitiyo, Elifaleh, Mixniyo, Obidadom, Yaviyol va Ozaziyo esa sakkiz torli liralarni chalib, kuyda yetakchilik qilishlari kerak edi.</div>
  <div id="22"><sup><a href="https://www.kitobook.com/compare/book/13/15/22/" title="сравнение переводов, параллельные ссылки">22</a></sup> Levilarning boshlig‘i Xonaniyo mohir sozanda bo‘lgani uchun, uni qo‘shiqchilar rahbari qilib tayinlagan edilar.</div>
  <div id="23"><sup><a href="https://www.kitobook.com/compare/book/13/15/23/" title="сравнение переводов, параллельные ссылки">23</a></sup> Ahd sandig‘ini qo‘riqlash uchun Barxiyo, Elqana,</div>
  <div id="24"><sup><a href="https://www.kitobook.com/compare/book/13/15/24/" title="сравнение переводов, параллельные ссылки">24</a></sup> Obidadom va Yoxiyo tayinlangan edilar. Ruhoniylar Shabaniyo, Yoshafat, Natanil, Emosay, Zakariyo, Binayo va Eliazar Xudoning sandig‘i oldida karnaylar chalib borishlari kerak edi.</div>
  <div id="25"><sup><a href="https://www.kitobook.com/compare/book/13/15/25/" title="сравнение переводов, параллельные ссылки">25</a></sup> Dovud, Isroil oqsoqollari va mingboshilar Egamizning ahd sandig‘ini Obidadomning uyidan olib kelish uchun katta tantana bilan ketdilar.</div>
  <div id="26"><sup><a href="https://www.kitobook.com/compare/book/13/15/26/" title="сравнение переводов, параллельные ссылки">26</a></sup> Ahd sandig‘ini ko‘tarib kelayotgan levilarga Xudoning O‘zi yordam berdi. Shu sababdan ular yettita buqa va yettita qo‘yni qurbonlik qildilar.</div>
  <div id="27"><sup><a href="https://www.kitobook.com/compare/book/13/15/27/" title="сравнение переводов, параллельные ссылки">27</a></sup> Sandiqni ko‘tarib kelayotgan barcha levilar, qo‘shiqchilar va qo‘shiqchilar rahbari Xonaniyo singari Dovud ham mayin zig‘irdan to‘qilgan rido kiyib olgan edi. Ridodan tashqari Dovud ruhoniylarning muqaddas libosini ham kiygan edi.</div>
  <div id="28"><sup><a href="https://www.kitobook.com/compare/book/13/15/28/" title="сравнение переводов, параллельные ссылки">28</a></sup> Shunday qilib, butun Isroil xalqi sevinchli xitoblar bilan, burg‘u, karnay, zang sadolari hamda arfa va lira kuylari ostida Egamizning ahd sandig‘ini olib keldi.</div>
  <div id="29"><sup><a href="https://www.kitobook.com/compare/book/13/15/29/" title="сравнение переводов, параллельные ссылки">29</a></sup> Egamizning ahd sandig‘i Dovud qal’asiga kirib kelayotganda, Shoulning qizi Mixal derazadan qarab turgan edi. U sakrab o‘ynayotgan shoh Dovudni ko‘rdiyu, o‘z ko‘nglida uni past ko‘rdi.</div>
</div>