<div itemprop="articleBody" class="text">
  <div id="1"><sup><a href="https://www.kitobook.com/compare/book/14/29/1/" title="сравнение переводов, параллельные ссылки">1</a></sup> Hizqiyo yigirma besh yoshida shoh bo‘ldi. U Quddusda yigirma to‘qqiz yil shohlik qildi. Onasining ismi Abiyo bo‘lib, Zakariyoning qizi edi.</div>
  <div id="2"><sup><a href="https://www.kitobook.com/compare/book/14/29/2/" title="сравнение переводов, параллельные ссылки">2</a></sup> Hizqiyo, bobosi Dovud kabi, Egamiz oldida to‘g‘ri ishlar qildi.</div>
  <div id="3"><sup><a href="https://www.kitobook.com/compare/book/14/29/3/" title="сравнение переводов, параллельные ссылки">3</a></sup> Hukmronligining birinchi yilida Hizqiyo Egamiz uyining eshiklarini qayta ochdi, ularni tuzattirdi.</div>
  <div id="4"><sup><a href="https://www.kitobook.com/compare/book/14/29/4/" title="сравнение переводов, параллельные ссылки">4</a></sup> So‘ng ruhoniylarni va levilarni chaqirtirib, ularni Ma’badning sharqiy hovlisiga to‘pladi.</div>
  <div id="5"><sup><a href="https://www.kitobook.com/compare/book/14/29/5/" title="сравнение переводов, параллельные ссылки">5</a></sup> Hizqiyo ularga dedi: “Gapimni eshitinglar, ey levilar! O‘zlaringizni poklanglar, ota–bobolaringiz Xudosi — Egamizning uyini ham poklanglar! Bu muqaddas joydan harom narsalarni chiqarib tashlanglar!</div>
  <div id="6"><sup><a href="https://www.kitobook.com/compare/book/14/29/6/" title="сравнение переводов, параллельные ссылки">6</a></sup> Bizning ota–bobolarimiz bevafo edilar. Ular Egamiz Xudo oldida yomon ishlar qilib, Uni tark etdilar. Egamizning makonidan yuzlarini o‘girib, Unga orqalarini burdilar.</div>
  <div id="7"><sup><a href="https://www.kitobook.com/compare/book/14/29/7/" title="сравнение переводов, параллельные ссылки">7</a></sup> Ma’bad eshiklarini yopib tashladilar, chiroqlarni o‘chirib qo‘ydilar. Isroil xalqining Xudosiga atab, muqaddas maskanda tutatqi tutatilmaydigan, qurbonliklar kuydirilmaydigan bo‘ldi.</div>
  <div id="8"><sup><a href="https://www.kitobook.com/compare/book/14/29/8/" title="сравнение переводов, параллельные ссылки">8</a></sup> Shuning uchun Yahudo va Quddusga Egamiz O‘z qahrini sochdi. Ularning ahvoli hammaning yoqasini ushlatib, dahshatu vahimaga soldi. Siz o‘zingiz ham bundan xabardorsiz.</div>
  <div id="9"><sup><a href="https://www.kitobook.com/compare/book/14/29/9/" title="сравнение переводов, параллельные ссылки">9</a></sup> Shuning uchun otalarimiz jangda halok bo‘ldi, xotinu o‘g‘il–qizlarimiz asirlikka olib ketildi.</div>
  <div id="10"><sup><a href="https://www.kitobook.com/compare/book/14/29/10/" title="сравнение переводов, параллельные ссылки">10</a></sup> Egamiz bizdan O‘z qahrini qaytarsin deb, men Isroil xalqining Xudosi — Egamiz bilan ahd qilishga qaror etdim.</div>
  <div id="11"><sup><a href="https://www.kitobook.com/compare/book/14/29/11/" title="сравнение переводов, параллельные ссылки">11</a></sup> O‘g‘illarim! Endi e’tiborsiz bo‘lmanglar, chunki Egamiz sizlarni Uning huzurida xizmat qilishingiz uchun va qurbonliklar kuydirishingiz uchun tanlab olgan.”</div>
  <div id="12"><sup><a href="https://www.kitobook.com/compare/book/14/29/12/" title="сравнение переводов, параллельные ссылки">12</a></sup> Levilardan quyidagilar shu yerda edilar: Qohot naslidan — Emosay o‘g‘li Maxat, Ozariyo o‘g‘li Yo‘el, Marori naslidan — Abdi o‘g‘li Kish va Yoxalil o‘g‘li Ozariyo, Gershon naslidan — Zimmo o‘g‘li Yo‘x, Yo‘x o‘g‘li Eden,</div>
  <div id="13"><sup><a href="https://www.kitobook.com/compare/book/14/29/13/" title="сравнение переводов, параллельные ссылки">13</a></sup> Elizofon naslidan — Shimri, Yoval, Osif naslidan — Zakariyo, Mattaniyo,</div>
  <div id="14"><sup><a href="https://www.kitobook.com/compare/book/14/29/14/" title="сравнение переводов, параллельные ссылки">14</a></sup> Xaman naslidan — Yoxiyol, Shimax, Yodutun naslidan — Shamayo va Uziyol.</div>
  <div id="15"><sup><a href="https://www.kitobook.com/compare/book/14/29/15/" title="сравнение переводов, параллельные ссылки">15</a></sup> Bu levilar qolgan levi birodarlarini to‘plab, hammasi poklandilar. So‘ng shohning farmoni bo‘yicha, Egamizning qonun–qoidalariga rioya qilgan holda Egamizning uyini poklay boshladilar.</div>
  <div id="16"><sup><a href="https://www.kitobook.com/compare/book/14/29/16/" title="сравнение переводов, параллельные ссылки">16</a></sup> Ruhoniylar Egamiz uyining ichki xonasini poklash uchun u yerga kirib, Ma’baddagi hamma harom–xarish narsalarni Egamiz uyining hovlisiga olib chiqdilar. Levilar esa bu narsalarni shahar tashqarisiga, Qidron soyligiga olib borib tashladilar.</div>
  <div id="17"><sup><a href="https://www.kitobook.com/compare/book/14/29/17/" title="сравнение переводов, параллельные ссылки">17</a></sup> Ruhoniylar bilan levilar ishini birinchi oyning birinchi kuni boshlagan edilar. Sakkiz kun davomida ular Egamiz uyining hovlilarini pokladilar. Keyingi sakkiz kun davomida uyning o‘zini pokladilar. Birinchi oyning o‘n oltinchi kuniga kelib hamma ishlarini tugatdilar.</div>
  <div id="18"><sup><a href="https://www.kitobook.com/compare/book/14/29/18/" title="сравнение переводов, параллельные ссылки">18</a></sup> So‘ngra shoh Hizqiyo huzuriga borib, shunday dedilar: “Biz Egamizning butun uyini, qurbonlik kuydiriladigan qurbongohni va qurbongohning hamma ashyolarini, muqaddas nonlar qo‘yiladigan xontaxtani va xontaxtaning hamma ashyolarini pokladik.</div>
  <div id="19"><sup><a href="https://www.kitobook.com/compare/book/14/29/19/" title="сравнение переводов, параллельные ссылки">19</a></sup> Shoh Oxoz bevafoligi dastidan chiqarib tashlagan hamma ashyolarni biz tayyorlab, pokladik. Mana, ularning hammasi Egamizning qurbongohi oldida turibdi.”</div>
  <div id="20"><sup><a href="https://www.kitobook.com/compare/book/14/29/20/" title="сравнение переводов, параллельные ссылки">20</a></sup> Shoh Hizqiyo ertasi kuni saharda shahar a’yonlarini to‘plab, hammalarini Egamizning uyiga boshlab bordi.</div>
  <div id="21"><sup><a href="https://www.kitobook.com/compare/book/14/29/21/" title="сравнение переводов, параллельные ссылки">21</a></sup> Ular shoh xonadonining va Yahudo xalqining gunohini yuvish uchun hamda Ma’badni poklash uchun gunoh qurbonligi qilib yettita buqa, yettita qo‘chqor, yettita qo‘zi va yettita takani olib keldilar. Horun naslidan bo‘lgan ruhoniylarga shoh: “Bularni Egamizning qurbongohida nazr qilinglar!” deb buyurdi.</div>
  <div id="22"><sup><a href="https://www.kitobook.com/compare/book/14/29/22/" title="сравнение переводов, параллельные ссылки">22</a></sup> Ruhoniylar buqalarni so‘yib, qonni qurbongohga sepdilar. Keyin qo‘chqorlarni so‘yib, qonini qurbongohga sepdilar. Qo‘zilarni ham so‘yib, qonini qurbongohga sepdilar.</div>
  <div id="23"><sup><a href="https://www.kitobook.com/compare/book/14/29/23/" title="сравнение переводов, параллельные ссылки">23</a></sup> So‘ngra gunoh qurbonligi qilinadigan takalarni shoh va jamoa oldiga olib keldilar. Ular qo‘llarini takalar ustiga qo‘ydilar.</div>
  <div id="24"><sup><a href="https://www.kitobook.com/compare/book/14/29/24/" title="сравнение переводов, параллельные ссылки">24</a></sup> Ruhoniylar takalarni so‘ydilar, butun xalqni gunohlaridan poklash uchun qonni qurbongohga sepdilar. Negaki, shoh “Kuydiriladigan qurbonliklar va gunoh qurbonliklari jamiki Isroil uchun qilinsin”, deb farmon bergan edi.</div>
  <div id="25"><sup><a href="https://www.kitobook.com/compare/book/14/29/25/" title="сравнение переводов, параллельные ссылки">25</a></sup> Hizqiyo shoh Dovudning ko‘rsatmalariga rioya qilib, levilarni Egamizning uyiga joylashtirdi, ularga zang, arfa va liralarni berdi. Bu ko‘rsatmalarni Dovudga Egamiz o‘z payg‘ambarlari Gad va Natan orqali bergan edi. Gad shoh Dovudning xizmatidagi valiy edi.</div>
  <div id="26"><sup><a href="https://www.kitobook.com/compare/book/14/29/26/" title="сравнение переводов, параллельные ссылки">26</a></sup> Levilar Dovudning cholg‘u asboblari bilan, ruhoniylar karnaylari bilan o‘z joylarini egalladilar.</div>
  <div id="27"><sup><a href="https://www.kitobook.com/compare/book/14/29/27/" title="сравнение переводов, параллельные ссылки">27</a></sup> Shundan keyin Hizqiyo: “Qurbongohda qurbonliklar kuydirilsin!” deb buyurdi. Qurbonliklar kuydirila boshlangan zahoti qo‘shiqchilar Dovudning cholg‘u asboblari va karnaylar jo‘rligida Egamizga hamdu sanolar aytishni boshladilar.</div>
  <div id="28"><sup><a href="https://www.kitobook.com/compare/book/14/29/28/" title="сравнение переводов, параллельные ссылки">28</a></sup> Qurbonliklar kuydirilib bo‘lguncha, butun jamoa sajda qilib, qo‘shiqchilar qo‘shiq aytib, karnaychilar karnay chalib turdilar.</div>
  <div id="29"><sup><a href="https://www.kitobook.com/compare/book/14/29/29/" title="сравнение переводов, параллельные ссылки">29</a></sup> Qurbonlik tugagach, shoh Hizqiyo va butun xalq tiz cho‘kib, Xudoga sajda qildi.</div>
  <div id="30"><sup><a href="https://www.kitobook.com/compare/book/14/29/30/" title="сравнение переводов, параллельные ссылки">30</a></sup> Shoh Hizqiyo bilan a’yonlar levilarga: “Dovud va valiy Osif yozgan sanolarni aytib, Egamizni madh qilinglar!” deb buyurdilar. Levilar sevinch ila sano kuylab, tiz cho‘kib sajda qildilar.</div>
  <div id="31"><sup><a href="https://www.kitobook.com/compare/book/14/29/31/" title="сравнение переводов, параллельные ссылки">31</a></sup> Keyin Hizqiyo xalqqa dedi: “Mana, sizlar o‘zingizni Egamizga bag‘ishladingizlar. Endi atagan qurbonligu shukrona nazrlaringizni Egamizning uyiga olib kelinglar.” Jamoa qurbonliklar va shukrona nazrlarini keltirdilar. Ba’zilari esa ko‘ngildan chiqarib kuydiriladigan qurbonlik uchun hayvonlarni ham olib keldilar.</div>
  <div id="32"><sup><a href="https://www.kitobook.com/compare/book/14/29/32/" title="сравнение переводов, параллельные ссылки">32</a></sup> Kuydiriladigan qurbonlik uchun 70 buqa, 100 qo‘chqor va 200 qo‘zi keltirildi.</div>
  <div id="33"><sup><a href="https://www.kitobook.com/compare/book/14/29/33/" title="сравнение переводов, параллельные ссылки">33</a></sup> Bulardan tashqari, jamoa 600 buqa va 3.000 qo‘yni qurbonlik qilish uchun olib keldi.</div>
  <div id="34"><sup><a href="https://www.kitobook.com/compare/book/14/29/34/" title="сравнение переводов, параллельные ссылки">34</a></sup> Ammo ruhoniylar ozchilik bo‘lganlari uchun kuydiriladigan hayvonlarning terisini shilishga ulgura olmayotgan edilar. Shu sababdan qarindoshlari levilar to ish tugaguncha va boshqa ruhoniylar o‘zlarini poklaguncha ularga qarashib turdilar. Levilar ruhoniylarga qaraganda o‘zlarini poklash masalasiga jiddiyroq yondashgan edilar.</div>
  <div id="35"><sup><a href="https://www.kitobook.com/compare/book/14/29/35/" title="сравнение переводов, параллельные ссылки">35</a></sup> Kuydiriladigan qurbonliklarning miqdori nihoyatda ko‘p edi, bulardan tashqari, tinchlik qurbonliklarining yog‘lari va kuydiriladigan qurbonliklar bilan birga keltiriladigan sharob nazri ham g‘oyatda mo‘l edi. Shu yo‘sin, Egamiz uyidagi xizmat qayta tiklandi.</div>
  <div id="36"><sup><a href="https://www.kitobook.com/compare/book/14/29/36/" title="сравнение переводов, параллельные ссылки">36</a></sup> Egamizning O‘z xalqiga qilgan bu ishidan Hizqiyo va butun jamoa sevindi. Bularning hammasi qisqa vaqtda sodir bo‘lgan edi.</div>
</div>