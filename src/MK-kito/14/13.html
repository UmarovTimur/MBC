<div itemprop="articleBody" class="text">
  <div id="1"><sup><a href="https://www.kitobook.com/compare/book/14/13/1/" title="сравнение переводов, параллельные ссылки">1</a></sup> Isroil shohi Yeribom hukmronlik qilayotganiga o‘n sakkiz yil bo‘lganda, Abiyo Yahudoga shoh bo‘ldi.</div>
  <div id="2"><sup><a href="https://www.kitobook.com/compare/book/14/13/2/" title="сравнение переводов, параллельные ссылки">2</a></sup> U Quddusda uch yil shohlik qildi. Onasining ismi Mixiyo bo‘lib, Givolik Uriyolning qizi edi. Abiyo bilan Yeribom o‘rtasida urush bo‘ldi.</div>
  <div id="3"><sup><a href="https://www.kitobook.com/compare/book/14/13/3/" title="сравнение переводов, параллельные ссылки">3</a></sup> Abiyo saralangan odamlardan tashkil topgan 400.000 botir jangchisini urushga boshladi. Yeribom esa Abiyoga qarshi 800.000 saralangan bahodir jangchini saf torttirdi.</div>
  <div id="4"><sup><a href="https://www.kitobook.com/compare/book/14/13/4/" title="сравнение переводов, параллельные ссылки">4</a></sup> Abiyo Efrayim qirlaridagi Zamorayim tog‘i yonbag‘riga chiqib, gapirdi: “Ey Yeribom va butun Isroil xalqi, gapimni eshiting!</div>
  <div id="5"><sup><a href="https://www.kitobook.com/compare/book/14/13/5/" title="сравнение переводов, параллельные ссылки">5</a></sup> Isroil xalqining Xudosi — Egamiz shoh Dovud bilan qat’iy ahd tuzib, Isroil ustidan hukmronlik qilishni to abad unga va uning nasliga topshirgan. Nahotki buni bilmasangiz?!</div>
  <div id="6"><sup><a href="https://www.kitobook.com/compare/book/14/13/6/" title="сравнение переводов, параллельные ссылки">6</a></sup> Shunday bo‘lsa–da, Nabat o‘g‘li Yeribom Dovud o‘g‘li Sulaymonning xizmatida bo‘la turib, o‘z xo‘jayiniga qarshi bosh ko‘tardi.</div>
  <div id="7"><sup><a href="https://www.kitobook.com/compare/book/14/13/7/" title="сравнение переводов, параллельные ссылки">7</a></sup> Atrofiga bir guruh allaqanday yaramas odamlarni to‘plab, Sulaymon o‘g‘li Raxabomga qarshi fitna uyushtirdi. Raxabom o‘sha paytda yosh, tajribasiz bo‘lgani uchun ularga qarshilik ko‘rsata olmadi.</div>
  <div id="8"><sup><a href="https://www.kitobook.com/compare/book/14/13/8/" title="сравнение переводов, параллельные ссылки">8</a></sup> Endi esa sizlar Dovud nasli qo‘lidagi Egamizning shohligiga qarshi urush qilmoqchisizlar. Ha, sizlar ko‘pchiliksiz. Yeribom xudolar sifatida yasattirib bergan oltin buzoqlar ham yoningizda.</div>
  <div id="9"><sup><a href="https://www.kitobook.com/compare/book/14/13/9/" title="сравнение переводов, параллельные ссылки">9</a></sup> Sizlar Horunning naslidan bo‘lgan Egamizning ruhoniylarini va levilarni quvib yubordingizlar. Begona xalqlardan o‘rnak olib, oddiy odamlarni ruhoniy qilib tayinladingizlar. Qoyil–e! Yosh buqasi yoki yettita qo‘chqori bo‘lgan har kim soxta xudolaringizga ruhoniylik qila oladi–ya!</div>
  <div id="10"><sup><a href="https://www.kitobook.com/compare/book/14/13/10/" title="сравнение переводов, параллельные ссылки">10</a></sup> Lekin bizning Xudo Egamizdir, biz undan yuz o‘girmadik. Egamizga xizmat qilayotgan ruhoniylarimiz Horun naslidandir. Levilar ularga xizmatda yordam berishyapti.</div>
  <div id="11"><sup><a href="https://www.kitobook.com/compare/book/14/13/11/" title="сравнение переводов, параллельные ссылки">11</a></sup> Ular har kuni ertalab va kechqurun Egamizga kuydiriladigan qurbonliklar atashadi, xushbo‘y tutatqilar tutatishadi, toza oltindan qilingan xontaxtagamuqaddas nonlar qo‘yishadi, har oqshom oltin chiroqpoyadagimoychiroqlarni yoqishadi. Ha, biz Egamiz Xudoning talablarini bajaramiz, sizlar esa Uni tark etdingizlar.</div>
  <div id="12"><sup><a href="https://www.kitobook.com/compare/book/14/13/12/" title="сравнение переводов, параллельные ссылки">12</a></sup> Xudo biz bilan birgadir, U bizning yo‘lboshchimizdir. Uning ruhoniylari karnaylar chalib, sizlarga qarshi jangga da’vat qiladi. Ey Isroil xalqi! Ota– bobolaringizning Xudosi — Egamizga qarshi jang qilmang, siz baribir muvaffaqiyatga erishmaysiz!”</div>
  <div id="13"><sup><a href="https://www.kitobook.com/compare/book/14/13/13/" title="сравнение переводов, параллельные ссылки">13</a></sup> Shu orada Yeribom bildirmay sipohlarining bir qismini Yahudo lashkarlarining orqa tomoniga pistirma qo‘yish uchun jo‘natdi. Sipohlarining asosiy qismi esa Yahudo lashkarlarining old tomonida saf tortgan edi.</div>
  <div id="14"><sup><a href="https://www.kitobook.com/compare/book/14/13/14/" title="сравнение переводов, параллельные ссылки">14</a></sup> Yahudo lashkarlari qarasalar, qurshovda qolishibdi. Ular Egamizdan yordam so‘rab yolvorishdi, ruhoniylar karnaylarini chalishdi.</div>
  <div id="15"><sup><a href="https://www.kitobook.com/compare/book/14/13/15/" title="сравнение переводов, параллельные ссылки">15</a></sup> Yahudo lashkarlari ovozi boricha hayqirdilar. Ularning jangovar hayqirig‘i ostida Xudo Yeribomni hamda butun Isroil lashkarlarini Abiyo va Yahudo xalqi oldida mag‘lub qildi.</div>
  <div id="16"><sup><a href="https://www.kitobook.com/compare/book/14/13/16/" title="сравнение переводов, параллельные ссылки">16</a></sup> Isroil lashkarlari Yahudo lashkarlari oldiga tushib qochdilar. Xudo Isroil lashkarlarini Yahudo lashkarlarining qo‘liga berdi.</div>
  <div id="17"><sup><a href="https://www.kitobook.com/compare/book/14/13/17/" title="сравнение переводов, параллельные ссылки">17</a></sup> Abiyo va uning lashkarlari ularga og‘ir talafot yetkazdilar. Isroil lashkarlarining 500.000 ta saralangan sipohi qurbon bo‘ldi.</div>
  <div id="18"><sup><a href="https://www.kitobook.com/compare/book/14/13/18/" title="сравнение переводов, параллельные ссылки">18</a></sup> Yahudo lashkarlari ota– bobolarining Xudosi — Egamizga tayanganlari uchun, jangda Isroil lashkarlarini mag‘lub qilib, g‘alabaga erishgan edilar.</div>
  <div id="19"><sup><a href="https://www.kitobook.com/compare/book/14/13/19/" title="сравнение переводов, параллельные ссылки">19</a></sup> Abiyo Yeribomni ta’qib qilib, Baytil, Yashono va Efro‘n shaharlarini hamda o‘sha shaharlar atrofidagi qishloqlarni qo‘lga kiritdi.</div>
  <div id="20"><sup><a href="https://www.kitobook.com/compare/book/14/13/20/" title="сравнение переводов, параллельные ссылки">20</a></sup> Yeribom Abiyo davrida oldingi qudratini tiklay olmadi. Egamiz shoh Yeribomning jonini olib, uni halok qildi.</div>
  <div id="21"><sup><a href="https://www.kitobook.com/compare/book/14/13/21/" title="сравнение переводов, параллельные ссылки">21</a></sup> Abiyo esa kuchayib boraverdi. U o‘n to‘rtta xotinga uylanib, ulardan yigirma ikkita o‘g‘il va o‘n oltita qiz ko‘rdi.</div>
  <div id="22"><sup><a href="https://www.kitobook.com/compare/book/14/13/22/" title="сравнение переводов, параллельные ссылки">22</a></sup> Abiyoning boshqa ishlari, uning faoliyati va tutgan yo‘llari payg‘ambar Yiddoning tarixida bayon etilgan.</div>
</div>