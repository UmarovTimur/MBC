<div itemprop="articleBody" class="text">
  <div id="1"><sup><a href="https://www.kitobook.com/compare/book/14/20/1/" title="сравнение переводов, параллельные ссылки">1</a></sup> Oradan bir oz vaqt o‘tgach, Mo‘abliklar bilan Ommonliklar hamda Mavun xalqining bir qismi Yohushafatga qarshi urushgani otlandilar.</div>
  <div id="2"><sup><a href="https://www.kitobook.com/compare/book/14/20/2/" title="сравнение переводов, параллельные ссылки">2</a></sup> Xabarchilar kelib, Yohushafatga: “Son–sanoqsiz lashkar Edomdan, O‘lik dengizning narigi qirg‘og‘idan sizga qarshi kelmoqda. Ular Xazazon–Tamarni qo‘lga kiritib bo‘lishgan”, deb aytdilar. (Xazazon–Tamarning boshqa nomi Engedi edi.)</div>
  <div id="3"><sup><a href="https://www.kitobook.com/compare/book/14/20/3/" title="сравнение переводов, параллельные ссылки">3</a></sup> Yohushafat qo‘rqib ketdi. U Egamizning xohish–irodasini bilmoqchi bo‘lib, butun Yahudo bo‘ylab ro‘za e’lon qildi.</div>
  <div id="4"><sup><a href="https://www.kitobook.com/compare/book/14/20/4/" title="сравнение переводов, параллельные ссылки">4</a></sup> Yahudoning hamma shaharlaridan xalq Quddusga yig‘ilib, Egamizdan madad tiladi.</div>
  <div id="5"><sup><a href="https://www.kitobook.com/compare/book/14/20/5/" title="сравнение переводов, параллельные ссылки">5</a></sup> Yohushafat Yahudo va Quddus jamoasi qarshisida — Egamizning uyi oldidagi yangi hovlida turib,</div>
  <div id="6"><sup><a href="https://www.kitobook.com/compare/book/14/20/6/" title="сравнение переводов, параллельные ссылки">6</a></sup> iltijo qildi: “Ey ota–bobolarimizning Xudosi — Egamiz! Samodagi yagona Xudo Sensan. Sen yer yuzidagi barcha xalqlarga hukmronlik qilasan. Kuch–qudrat egasi O‘zingsan. Kim Senga bas kela olar?!</div>
  <div id="7"><sup><a href="https://www.kitobook.com/compare/book/14/20/7/" title="сравнение переводов, параллельные ссылки">7</a></sup> Ey Xudoyimiz! Xalqing Isroil bu yurtga kelganda, Sen ularning oldidan mahalliy xalqni haydab yubording, bu yurtni do‘sting Ibrohimning nasliga to abad berding.</div>
  <div id="8"><sup><a href="https://www.kitobook.com/compare/book/14/20/8/" title="сравнение переводов, параллельные ссылки">8</a></sup> Ota–bobolarimiz bu yerda yashab, Senga atab bir Ma’bad barpo qildilar. Ular shunday degan edilar:</div>
  <div id="9"><sup><a href="https://www.kitobook.com/compare/book/14/20/9/" title="сравнение переводов, параллельные ссылки">9</a></sup> — Boshimizga urush, o‘lat va ocharchilik kabi kulfatlar tushganda biz shu uying oldiga, Sening huzuringga kelamiz. Zero, Sen shu yerdasan. Kulfat ichra Senga yolvoramiz, shunda Sen iltijolarimizni eshitib, bizga najot berasan.</div>
  <div id="10"><sup><a href="https://www.kitobook.com/compare/book/14/20/10/" title="сравнение переводов, параллельные ссылки">10</a></sup> Mana qara, Ommon, Mo‘ab va Edom yurtining xalqlari bizga hujum qilyaptilar. Bizning ota– bobolarimiz Misrdan chiqqanlarida, Sen ularga bu yurtlarga kirishga ijozat bermagan eding. Ular o‘sha yurtlarni aylanib o‘tib, u xalqlarni qirib yubormagan edilar.</div>
  <div id="11"><sup><a href="https://www.kitobook.com/compare/book/14/20/11/" title="сравнение переводов, параллельные ссылки">11</a></sup> Endi esa bu xalqlarning bizga qaytargan mukofotini ko‘rib qo‘y! Sen bizga mulk qilib bergan yurtdan ular bizni haydab yubormoqchilar.</div>
  <div id="12"><sup><a href="https://www.kitobook.com/compare/book/14/20/12/" title="сравнение переводов, параллельные ссылки">12</a></sup> Ey Xudoyimiz! Sen O‘zing ularni jazola, chunki bizga hujum qilgan bu ulkan lashkarga biz qarshilik qilishga ojizmiz. Nima qilishni biz bilmaymiz, Sendan keladigan yordamga ko‘z tutib o‘tiribmiz.”</div>
  <div id="13"><sup><a href="https://www.kitobook.com/compare/book/14/20/13/" title="сравнение переводов, параллельные ссылки">13</a></sup> Shu paytda jamiki Yahudo erkaklari xotin, bola–chaqalari bilan Egamizning oldida — Ma’badda turgan edilar.</div>
  <div id="14"><sup><a href="https://www.kitobook.com/compare/book/14/20/14/" title="сравнение переводов, параллельные ссылки">14</a></sup> Shu on Egamizning Ruhi jamoa orasida turgan levi Zakariyo o‘g‘li Yaxaziyolni qamrab oldi. Yaxaziyol Osif urug‘idan bo‘lib, Binayoning nevarasi, Yaviyolning evarasi va Mattaniyoning chevarasi edi.</div>
  <div id="15"><sup><a href="https://www.kitobook.com/compare/book/14/20/15/" title="сравнение переводов, параллельные ссылки">15</a></sup> Yaxaziyol dedi: “Eshitinglar, ey Yohushafat hazratlari, butun Yahudo va Quddus ahli! Egamiz sizlarga shunday deb aytmoqda: bu son–sanoqsiz lashkardan qo‘rqmanglar, vahimaga tushmanglar! Bu jang sizniki emas, Xudonikidir.</div>
  <div id="16"><sup><a href="https://www.kitobook.com/compare/book/14/20/16/" title="сравнение переводов, параллельные ссылки">16</a></sup> Ertaga ularga hujum qilinglar. Ular Ziz dovonidan oshib tushadilar. Sizlar ularni Yarubol adirlarining etagidagi soylik boshida topasizlar.</div>
  <div id="17"><sup><a href="https://www.kitobook.com/compare/book/14/20/17/" title="сравнение переводов, параллельные ссылки">17</a></sup> Bu urushda sizlar jang qilmaysizlar. Sizlar joyingizni egallab, kutinglar. Egamiz sizlarni g‘alabaga erishtirganini ko‘rasizlar. Ey Yahudo va Quddus ahli! Qo‘rqmanglar, vahimaga tushmanglar. Ertaga ularga hujum qilinglar, Egamiz sizlar bilan birga bo‘ladi.”</div>
  <div id="18"><sup><a href="https://www.kitobook.com/compare/book/14/20/18/" title="сравнение переводов, параллельные ссылки">18</a></sup> Shundan keyin Yohushafat yer o‘pib ta’zim qildi. Butun Yahudo va Quddus ahli ham ta’zim qilib, Egamizga sajda qildi.</div>
  <div id="19"><sup><a href="https://www.kitobook.com/compare/book/14/20/19/" title="сравнение переводов, параллельные ссылки">19</a></sup> Qohot va Ko‘rax nasllaridan bo‘lgan levilar tik turib, Isroil xalqining Xudosi — Egamizga baland ovoz bilan hamdu sano o‘qidilar.</div>
  <div id="20"><sup><a href="https://www.kitobook.com/compare/book/14/20/20/" title="сравнение переводов, параллельные ссылки">20</a></sup> Yahudo lashkarlari tong saharda turib, Taxuva adirlariga yo‘l oldilar. Ular yo‘lga chiqqanlarida, Yohushafat turib dedi: “Eshiting, ey Yahudo va Quddus ahli! Egangiz Xudoga ishoning, shunda bexatar bo‘lasiz! Egamizning payg‘ambarlari aytgan gaplariga ishoning, shunda muvaffaqiyatga erishasiz!”</div>
  <div id="21"><sup><a href="https://www.kitobook.com/compare/book/14/20/21/" title="сравнение переводов, параллельные ссылки">21</a></sup> Yohushafat xalq bilan maslahatlashib bo‘lgandan keyin, Egamiz sha’niga qo‘shiq aytadigan, muqaddasligining go‘zalligiga hamdu sano o‘qiydigan qo‘shiqchilarni tayinladi. Ular lashkar oldida: “Egamizga shukronalar ayting, Uning sodiq sevgisi abadiydir”, deb qo‘shiq aytishlari kerak edi.</div>
  <div id="22"><sup><a href="https://www.kitobook.com/compare/book/14/20/22/" title="сравнение переводов, параллельные ссылки">22</a></sup> Ular ko‘shiq va hamdu sano aytishni boshlashlari bilanoq, Yahudoga qarshi kelgan Ommon, Mo‘ab va Edom xalqlariga Egamiz g‘oyibdan hujum qildi, ularni tor–mor etdi.</div>
  <div id="23"><sup><a href="https://www.kitobook.com/compare/book/14/20/23/" title="сравнение переводов, параллельные ссылки">23</a></sup> Ommon va Mo‘ab xalqlari Edom xalqiga hujum qilib, ularni bitta qoldirmay qirib tashlashdi. Ularni yo‘q qilganlaridan keyin esa bir–birlarini qirishdi.</div>
  <div id="24"><sup><a href="https://www.kitobook.com/compare/book/14/20/24/" title="сравнение переводов, параллельные ссылки">24</a></sup> Yahudo xalqi adirlarning butun manzarasini ko‘rsa bo‘ladigan balandlikka yetib kelganlarida, g‘animlar tomonga qarab, faqat yerda cho‘zilib yotgan murdalarni ko‘rdilar. Birontasi ham qochib qutulmagan edi.</div>
  <div id="25"><sup><a href="https://www.kitobook.com/compare/book/14/20/25/" title="сравнение переводов, параллельные ссылки">25</a></sup> Yohushafat o‘lja olish uchun lashkarini boshlab borganda, ular ko‘p miqdorda uy hayvonlarini, mol–holni, kiyim–kechaklarni va qimmatbaho buyumlarni topdilar. Ko‘tara olgunlaricha narsa olib ketdilar. O‘ljaning ko‘pligidan, ular uch kun narsa tashidilar.</div>
  <div id="26"><sup><a href="https://www.kitobook.com/compare/book/14/20/26/" title="сравнение переводов, параллельные ссылки">26</a></sup> To‘rtinchi kuni ular Baraka soyligida yig‘ilishib, Egamizga hamdu sano aytdilar. Shu sababdan bu soylikning nomi bugungi kunda ham Baraka soyligi deb yuritiladi.</div>
  <div id="27"><sup><a href="https://www.kitobook.com/compare/book/14/20/27/" title="сравнение переводов, параллельные ссылки">27</a></sup> Keyin butun Yahudo va Quddus xalqi Yohushafat boshchiligida xursandchilik bilan Quddusga qaytdilar, chunki Egamiz ularga dushmanlari ustidan tantana qilishga imkon bergan edi.</div>
  <div id="28"><sup><a href="https://www.kitobook.com/compare/book/14/20/28/" title="сравнение переводов, параллельные ссылки">28</a></sup> Ular arfa, lira va karnay chalib, Quddusga — Egamizning uyiga keldilar.</div>
  <div id="29"><sup><a href="https://www.kitobook.com/compare/book/14/20/29/" title="сравнение переводов, параллельные ссылки">29</a></sup> Egamiz xalqi Isroilning dushmanlarini mag‘lub qilganini eshitgan barcha xalqlar Xudodan qo‘rqib qolishdi.</div>
  <div id="30"><sup><a href="https://www.kitobook.com/compare/book/14/20/30/" title="сравнение переводов, параллельные ссылки">30</a></sup> Yohushafatning shohligi tinchlikdan bahra topdi, Xudo ularga har tarafdan osoyishtalik ato qildi.</div>
  <div id="31"><sup><a href="https://www.kitobook.com/compare/book/14/20/31/" title="сравнение переводов, параллельные ссылки">31</a></sup> Shunday qilib, Yohushafat Yahudoda hukmronlik qildi. U taxtga o‘tirgan paytda o‘ttiz besh yoshda bo‘lib, Quddusda yigirma besh yil shohlik qildi. Onasi Ozibax Shilxining qizi edi.</div>
  <div id="32"><sup><a href="https://www.kitobook.com/compare/book/14/20/32/" title="сравнение переводов, параллельные ссылки">32</a></sup> Yohushafat otasi Osoning yo‘lidan yurdi, yo‘ldan ozmay, Egamiz oldida to‘g‘ri ishlar qildi.</div>
  <div id="33"><sup><a href="https://www.kitobook.com/compare/book/14/20/33/" title="сравнение переводов, параллельные ссылки">33</a></sup> Ammo sajdagohlarni yo‘q qilib tashlamadi. Xalq hanuz ota–bobolarining Xudosiga chin yurakdan bog‘lanmadi.</div>
  <div id="34"><sup><a href="https://www.kitobook.com/compare/book/14/20/34/" title="сравнение переводов, параллельные ссылки">34</a></sup> Yohushafatning boshqa ishlari boshdan oxirigacha Xonin o‘g‘li Yohuning qo‘lyozmalarida bayon etilgan bo‘lib, “Isroil shohlari tarixi” tarkibiga kiritilgan.</div>
  <div id="35"><sup><a href="https://www.kitobook.com/compare/book/14/20/35/" title="сравнение переводов, параллельные ссылки">35</a></sup> Keyinchalik Yahudo shohi Yohushafat Isroil shohi Oxaziyo bilan ittifoq tuzdi. Oxaziyo ko‘p qabih ishlar qilgan edi.</div>
  <div id="36"><sup><a href="https://www.kitobook.com/compare/book/14/20/36/" title="сравнение переводов, параллельные ссылки">36</a></sup> Ular birgalikda Eyzun– Geberda dengiz savdo kemalarini yasadilar.</div>
  <div id="37"><sup><a href="https://www.kitobook.com/compare/book/14/20/37/" title="сравнение переводов, параллельные ссылки">37</a></sup> Shunda Morisholik Do‘davahu o‘g‘li Eliazar Yohushafatga qarshi bashorat qilib: “Sen Oxaziyo bilan ittifoq qilganing uchun, Egamiz bu kemalaringni buzib tashlaydi”, deb ogohlantirdi. Kemalar parchalanib, dengizga chiqishga muvaffaq bo‘lmadilar.</div>
</div>