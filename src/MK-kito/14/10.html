<div itemprop="articleBody" class="text">
  <div id="1"><sup><a href="https://www.kitobook.com/compare/book/14/10/1/" title="сравнение переводов, параллельные ссылки">1</a></sup> Raxabom Shakam shahriga ketdi. Jamiki Isroil xalqi ham, Raxabomni shoh qilib ko‘taramiz, deb Shakamga kelishdi.</div>
  <div id="2"><sup><a href="https://www.kitobook.com/compare/book/14/10/2/" title="сравнение переводов, параллельные ссылки">2</a></sup> Nabat o‘g‘li Yeribom bu haqda eshitib, Misrdan qaytdi. U Sulaymonning dastidan Misrga qochgan edi.</div>
  <div id="3"><sup><a href="https://www.kitobook.com/compare/book/14/10/3/" title="сравнение переводов, параллельные ссылки">3</a></sup> Isroil xalqi odam yuborib, uni ayttirib kelishgan edi. So‘ng Yeribom bilan birgalikda hammasi Raxabom huzuriga kelib, unga shu gapni aytishdi:</div>
  <div id="4"><sup><a href="https://www.kitobook.com/compare/book/14/10/4/" title="сравнение переводов, параллельные ссылки">4</a></sup> — Otangiz bizga og‘ir bo‘yinturuq solgan edi. U bizni majbur qilgan og‘ir mehnatni endi siz yengillatib, bo‘yinturuqdan xalos qiling. O‘shanda biz sizga itoat etamiz.</div>
  <div id="5"><sup><a href="https://www.kitobook.com/compare/book/14/10/5/" title="сравнение переводов, параллельные ссылки">5</a></sup> — Uch kundan keyin huzurimga kelinglar, — dedi Raxabom kelganlarga. Shunday qilib, xalq qaytib ketdi.</div>
  <div id="6"><sup><a href="https://www.kitobook.com/compare/book/14/10/6/" title="сравнение переводов, параллельные ссылки">6</a></sup> Shoh Raxabomning otasi Sulaymon hayotligi davrida oqsoqollar har doim uning oldida hoziru nozir edilar. Shoh o‘sha oqsoqollarga maslahat soldi: — Sizlar nima deysizlar, bu xalqqa nima deb javob bersam bo‘ladi?</div>
  <div id="7"><sup><a href="https://www.kitobook.com/compare/book/14/10/7/" title="сравнение переводов, параллельные ссылки">7</a></sup> Oqsoqollar shohga shunday deb maslahat berishdi: — Agar siz bu xalqqa mehr ko‘rsatib, ularni mamnun qilsangiz, ulardan yaxshi so‘zingizni ayamasangiz, ular sizga bir umr xizmat qiladilar.</div>
  <div id="8"><sup><a href="https://www.kitobook.com/compare/book/14/10/8/" title="сравнение переводов, параллельные ссылки">8</a></sup> Lekin shoh oqsoqollarning maslahatini rad qildi. Birga o‘sgan va o‘ziga xizmat qilayotgan yosh yigitlar bilan maslahatlashdi.</div>
  <div id="9"><sup><a href="https://www.kitobook.com/compare/book/14/10/9/" title="сравнение переводов, параллельные ссылки">9</a></sup> Shoh o‘sha yigitlarga dedi: — Bu xalq menga: “Otangiz bizga solgan og‘ir bo‘yinturuqdan endi bizni siz xalos qiling”, deyapti. Ularga nima deb javob berayin? Sizlar qanday maslahat berasizlar?</div>
  <div id="10"><sup><a href="https://www.kitobook.com/compare/book/14/10/10/" title="сравнение переводов, параллельные ссылки">10</a></sup> Raxabom bilan birga o‘sib–ulg‘aygan yosh yigitlar unga shunday maslahat berishdi: — Arz qilgan o‘sha xalqqa shunday deb ayt: “Mening jimjilog‘im otamning belidan ham yo‘g‘on.</div>
  <div id="11"><sup><a href="https://www.kitobook.com/compare/book/14/10/11/" title="сравнение переводов, параллельные ссылки">11</a></sup> Otam sizlarga og‘ir bo‘yinturuq solgan edi, endi men undan ham battar qilaman. Otam sizlarni qamchi bilan jazolagan ekan, men esa chayonlarga chaqtirib, jazolayman.”</div>
  <div id="12"><sup><a href="https://www.kitobook.com/compare/book/14/10/12/" title="сравнение переводов, параллельные ссылки">12</a></sup> Raxabom Yeribomga va xalqqa: “Uchinchi kuni huzurimga kelinglar”, deb aytgani uchun, xalq aytilgan paytda shoh Raxabomning huzuriga keldi.</div>
  <div id="13"><sup><a href="https://www.kitobook.com/compare/book/14/10/13/" title="сравнение переводов, параллельные ссылки">13</a></sup> Shoh oqsoqollarning bergan maslahatlarini pisand qilmay, yosh yigitlarning gapiga kirib, xalqqa keskin javob berdi:</div>
  <div id="14"><sup><a href="https://www.kitobook.com/compare/book/14/10/14/" title="сравнение переводов, параллельные ссылки">14</a></sup> — Otam sizlarga og‘ir bo‘yinturuq solgan edi, endi men undan ham battar qilaman. Otam sizlarni qamchi bilan urib jazolagan ekan, men esa chayonlarga chaqtirib jazolayman.</div>
  <div id="15"><sup><a href="https://www.kitobook.com/compare/book/14/10/15/" title="сравнение переводов, параллельные ссылки">15</a></sup> Shunday qilib, shoh xalqqa quloq solmadi. Egamizning Shilo‘lik Oxiyo orqali Nabat o‘g‘li Yeribomga bergan so‘zi bajo bo‘lishi uchun, Xudo bu voqeani shunday rejalashtirgan edi.</div>
  <div id="16"><sup><a href="https://www.kitobook.com/compare/book/14/10/16/" title="сравнение переводов, параллельные ссылки">16</a></sup> Isroil xalqi qarasaki, shoh gapga quloq solmayapti. Shundan keyin xalq unga shunday xitob qildi: “Essay o‘g‘li Dovudning bizga o‘tkazib qo‘ygan joyi yo‘q, Bizning ham undan qarzimiz yo‘q! Ey Isroil xalqi, har biringiz o‘z uyingizga qayting! Ey Dovud, endi o‘z ko‘mochingga o‘zing kul tortaver!” Shunday qilib, Isroil xalqi uylariga tarqalib ketdi.</div>
  <div id="17"><sup><a href="https://www.kitobook.com/compare/book/14/10/17/" title="сравнение переводов, параллельные ссылки">17</a></sup> Faqat Yahudo shaharlarida yashaydigan Isroil xalqi ustidangina Raxabom hukmronlik qiladigan bo‘lib qoldi.</div>
  <div id="18"><sup><a href="https://www.kitobook.com/compare/book/14/10/18/" title="сравнение переводов, параллельные ссылки">18</a></sup> Shoh Raxabom qarollar boshlig‘i Hadoramni Isroil xalqi oldiga yuborgan edi, Isroil xalqi uni toshbo‘ron qilib o‘ldirdi. Bu xabarni shoh Raxabom eshitdi–yu, shosha–pisha jang aravasiga minib Quddusga qochdi.</div>
  <div id="19"><sup><a href="https://www.kitobook.com/compare/book/14/10/19/" title="сравнение переводов, параллельные ссылки">19</a></sup> Isroil xalqi o‘sha kundan boshlab Dovud xonadonidan yuz o‘girdi.</div>
</div>