<div itemprop="articleBody" class="text">
  <div id="1"><sup><a href="https://www.kitobook.com/compare/book/14/32/1/" title="сравнение переводов, параллельные ссылки">1</a></sup> Shoh Hizqiyo sadoqat bilan bajargan bu ishlaridan keyin, Ossuriya shohi Sanxariv Yahudoga bostirib keldi. U mustahkam shaharlarni egallab olish maqsadida ularni qamal qildi.</div>
  <div id="2"><sup><a href="https://www.kitobook.com/compare/book/14/32/2/" title="сравнение переводов, параллельные ссылки">2</a></sup> Sanxariv Quddusga jang qilmoqchi bo‘lganini Hizqiyo ko‘rgach,</div>
  <div id="3"><sup><a href="https://www.kitobook.com/compare/book/14/32/3/" title="сравнение переводов, параллельные ссылки">3</a></sup> lashkarboshilari va jangchilariga maslahat soldi. Ular shahar tashqarisidagi buloqlar oqimini to‘xtatishga qaror qildilar.</div>
  <div id="4"><sup><a href="https://www.kitobook.com/compare/book/14/32/4/" title="сравнение переводов, параллельные ссылки">4</a></sup> Ko‘p sonli xaloyq to‘planib: “Nimaga endi Ossuriya shohlari kelib, mo‘l–ko‘l suvga ega bo‘lar ekan”, deya hamma buloqlarni va hududdan oqib o‘tgan irmoqni to‘xtatishdi.</div>
  <div id="5"><sup><a href="https://www.kitobook.com/compare/book/14/32/5/" title="сравнение переводов, параллельные ссылки">5</a></sup> Hizqiyo qat’iyat bilan ishga kirishib, buzilgan devorni qurdirdi, devor ustiga minora o‘rnatdi. Shahar devorining tashqarisidan yana bir devor ko‘tartirdi. Shuningdek, Dovud qal’asining sharqidagi to‘ldirilgan pastlik ustidagi istehkomlarni tuzattirdi, ko‘plab qurol–aslaha va qalqonlar yasattirdi.</div>
  <div id="6"><sup><a href="https://www.kitobook.com/compare/book/14/32/6/" title="сравнение переводов, параллельные ссылки">6</a></sup> Shahardagi hamma erkaklar ustidan lashkarboshilar tayinlab, ularni shahar darvozasi oldidagi maydonga to‘pladi. Hammalariga dalda berib, shunday dedi:</div>
  <div id="7"><sup><a href="https://www.kitobook.com/compare/book/14/32/7/" title="сравнение переводов, параллельные ссылки">7</a></sup> “Dadil va botir bo‘linglar, qo‘rqmanglar. Ossuriya shohi va uning to‘dalari oldida vahimaga tushmanglar, chunki buyuk kuch biz tomonda, ular tomonda emas.</div>
  <div id="8"><sup><a href="https://www.kitobook.com/compare/book/14/32/8/" title="сравнение переводов, параллельные ссылки">8</a></sup> Ular tomonda insoniy qudrat bo‘lsa, biz tomonda Egamiz Xudodir. U bizga yordam beradi, biz uchun jang qiladi.” Yahudo shohi Hizqiyoning so‘zlaridan xalq ruhlanib ketdi.</div>
  <div id="9"><sup><a href="https://www.kitobook.com/compare/book/14/32/9/" title="сравнение переводов, параллельные ссылки">9</a></sup> Ossuriya shohi Sanxariv jamiki lashkari bilan Laxish shahrini qamal qilgan paytda, o‘z a’yonlarini Quddusga — Yahudo shohi Hizqiyo va Quddus aholisi oldiga quyidagi xabar bilan jo‘natdi:</div>
  <div id="10"><sup><a href="https://www.kitobook.com/compare/book/14/32/10/" title="сравнение переводов, параллельные ссылки">10</a></sup> “Ossuriya shohi Sanxariv shunday demoqda: — Sizlar o‘zi nimangizga ishonyapsizlar, qamalda qolgan Quddusda hanuz o‘tiribsizlar?</div>
  <div id="11"><sup><a href="https://www.kitobook.com/compare/book/14/32/11/" title="сравнение переводов, параллельные ссылки">11</a></sup> Ossuriya shohi qo‘lidan Egamiz Xudo bizni qutqaradi, deb Hizqiyo sizlarni aldamasin. U sizlarni ochligu tashnalikdan halok qilmoqchi!</div>
  <div id="12"><sup><a href="https://www.kitobook.com/compare/book/14/32/12/" title="сравнение переводов, параллельные ссылки">12</a></sup> Egangizning sajdagohlarini va qurbongohlarini yo‘q qilgan Hizqiyoning o‘zi emasmi?! U Yahudo xalqi va Quddusliklarga: “Faqat bitta qurbongoh oldida sajda qilinglar, yolg‘iz o‘shaning ustida qurbonliklar keltiringlar”, deb aytgan.</div>
  <div id="13"><sup><a href="https://www.kitobook.com/compare/book/14/32/13/" title="сравнение переводов, параллельные ссылки">13</a></sup> Nahotki men va otalarim boshqa yurtlarning xalqlariga nimalar qilganini bilmasangiz?! O‘sha xalqlarning xudolari qani?! Birortasi o‘z yurtini mening qo‘limdan qutqara oldimi?!</div>
  <div id="14"><sup><a href="https://www.kitobook.com/compare/book/14/32/14/" title="сравнение переводов, параллельные ссылки">14</a></sup> Mening ota– bobolarim yer yuzidan supurib tashlagan qaysi bir xalqning xudosi o‘z yurtini mening qo‘limdan qutqara olibdiki, Xudoyingiz sizni qutqara olsa?!</div>
  <div id="15"><sup><a href="https://www.kitobook.com/compare/book/14/32/15/" title="сравнение переводов, параллельные ссылки">15</a></sup> Endi Hizqiyoning aldovlariga uchmanglar, u sizlarni yo‘ldan urmasin. Unga ishonmanglar, biror xalqning yoki shohlikning xudosi o‘z xalqini mening qo‘limdan yoki otalarimning qo‘lidan qutqara olmagan. Xudoyingiz kim bo‘libdiki, sizlarni mening qo‘limdan qutqara olsa.”</div>
  <div id="16"><sup><a href="https://www.kitobook.com/compare/book/14/32/16/" title="сравнение переводов, параллельные ссылки">16</a></sup> Sanxarivning a’yonlari gapida davom etib, Parvardigor Egamiz va Uning quli Hizqiyoni haqoratladilar.</div>
  <div id="17"><sup><a href="https://www.kitobook.com/compare/book/14/32/17/" title="сравнение переводов, параллельные ссылки">17</a></sup> Shoh Sanxariv yozgan maktubida ham Isroil xalqining Xudosi — Egamizni tahqirlab, Uni shunday so‘zlar bilan masxara qilgan edi: “Boshqa yurtlarning xudolari o‘z xalqlarini mening qo‘limdan qutqara olmagani singari Hizqiyoning xudosi ham o‘z xalqini mening qo‘limdan qutqara olmaydi.”</div>
  <div id="18"><sup><a href="https://www.kitobook.com/compare/book/14/32/18/" title="сравнение переводов, параллельные ссылки">18</a></sup> A’yonlar bu gaplarini ibroniy tilida devor ustida turgan Quddus xalqiga baqirib aytdilar. Ular Quddusni qo‘lga kiritish niyatida aholini vahimaga solib, qo‘rqitib qo‘ymoqchi edilar.</div>
  <div id="19"><sup><a href="https://www.kitobook.com/compare/book/14/32/19/" title="сравнение переводов, параллельные ссылки">19</a></sup> Quddus Xudosini boshqa xalqlarning xudolari qatorida ko‘rdilar, U to‘g‘risida xuddi inson qo‘li bilan yaratilgan butlar haqida gapirganday gapirdilar.</div>
  <div id="20"><sup><a href="https://www.kitobook.com/compare/book/14/32/20/" title="сравнение переводов, параллельные ссылки">20</a></sup> Shoh Hizqiyo va Omiz o‘g‘li Ishayo payg‘ambar Xudoga iltijo qilib yordam so‘radilar.</div>
  <div id="21"><sup><a href="https://www.kitobook.com/compare/book/14/32/21/" title="сравнение переводов, параллельные ссылки">21</a></sup> Egamiz farishtasini jo‘natgan edi, farishta Ossuriya shohi qarorgohidagi hamma bahodir jangchilarni, lashkarboshilarni va a’yonlarni qirib tashladi. Sanxariv sharmandalarcha o‘z yurtiga qaytib ketdi. U o‘z xudosining uyiga kirganda, o‘g‘illarining ba’zilari unga qilich urib o‘ldirdilar.</div>
  <div id="22"><sup><a href="https://www.kitobook.com/compare/book/14/32/22/" title="сравнение переводов, параллельные ссылки">22</a></sup> Shunday qilib, Egamiz shoh Hizqiyoni va Quddus aholisini Ossuriya shohi Sanxarivning qo‘lidan va butun g‘animlari qo‘lidan qutqardi. Hizqiyoga Egamiz har tarafdan osoyishtalik ato qildi.</div>
  <div id="23"><sup><a href="https://www.kitobook.com/compare/book/14/32/23/" title="сравнение переводов, параллельные ссылки">23</a></sup> Ko‘p odamlar Quddusga kelib, Egamizga nazrlar, Yahudo shohi Hizqiyoga qimmatbaho tortiqlar olib keldilar. O‘sha paytdan boshlab hamma xalqlar Hizqiyoni yuksak darajada hurmat qiladigan bo‘ldilar.</div>
  <div id="24"><sup><a href="https://www.kitobook.com/compare/book/14/32/24/" title="сравнение переводов, параллельные ссылки">24</a></sup> O‘sha kunlarda Hizqiyo tuzalmas xastalikka yo‘liqib, o‘lim to‘shagiga yotib qoldi. U Egamizga ibodat qilgan edi, Egamiz unga javob berib, xastaligidan tuzalishini tasdiqlaydigan bir alomat ko‘rsatdi.</div>
  <div id="25"><sup><a href="https://www.kitobook.com/compare/book/14/32/25/" title="сравнение переводов, параллельные ссылки">25</a></sup> Ammo Hizqiyo noshukurchilik qilib, o‘zini mag‘rur tutgani uchun o‘z boshiga hamda Yahudo va Quddus ustiga Egamizning g‘azabini keltirdi.</div>
  <div id="26"><sup><a href="https://www.kitobook.com/compare/book/14/32/26/" title="сравнение переводов, параллельные ссылки">26</a></sup> Nihoyat, Hizqiyo va Quddus aholisi yuragidagi mag‘rurlikni tashladi. Shu sababdan Egamiz shoh Hizqiyo davrida xalqqa g‘azabini sochmadi.</div>
  <div id="27"><sup><a href="https://www.kitobook.com/compare/book/14/32/27/" title="сравнение переводов, параллельные ссылки">27</a></sup> Hizqiyo boy–badavlat bo‘lib, yuksak obro‘ga erishdi. U o‘zining kumushlari, oltin, qimmatbaho toshlari, ziravorlari, qalqonlari va hamma qimmatli buyumlari uchun xazinalar qurdirdi.</div>
  <div id="28"><sup><a href="https://www.kitobook.com/compare/book/14/32/28/" title="сравнение переводов, параллельные ссылки">28</a></sup> Bug‘doy, sharob va zaytunmoylari uchun omborxonalar, barcha turdagi mollari uchun og‘ilxonalar, qo‘ylari uchun qo‘tonlar qurdirdi.</div>
  <div id="29"><sup><a href="https://www.kitobook.com/compare/book/14/32/29/" title="сравнение переводов, параллельные ссылки">29</a></sup> Ko‘plab shaharlar bunyod etib, poda va suruvlarini ko‘paytirdi, chunki Xudo unga behad boylik bergan edi.</div>
  <div id="30"><sup><a href="https://www.kitobook.com/compare/book/14/32/30/" title="сравнение переводов, параллельные ссылки">30</a></sup> Hizqiyo Gixo‘n bulog‘ining yuqori qismini berkitib, qazdirgan quvur orqali suvni Quddus ichiga olib kirdi. U hamma ishlarida muvaffaqiyatga erishdi.</div>
  <div id="31"><sup><a href="https://www.kitobook.com/compare/book/14/32/31/" title="сравнение переводов, параллельные ссылки">31</a></sup> Biroq Bobil shahzodalari Yahudo yurtida yuz bergan mo‘jizali alomat to‘g‘risida so‘rash uchun o‘z elchilarini Hizqiyo huzuriga jo‘natganlarida, Xudo Hizqiyoni o‘z holiga qo‘yib qo‘ygandi. Xudo Hizqiyoni sinab, uning dilidagi asl niyatlarini bilmoqchi edi.</div>
  <div id="32"><sup><a href="https://www.kitobook.com/compare/book/14/32/32/" title="сравнение переводов, параллельные ссылки">32</a></sup> Hizqiyoning boshqa ishlari, qilgan yaxshiliklari Yahudo va Isroil shohlari kitobidagi Omiz o‘g‘li Ishayo payg‘ambarning vahiysida yozilgan.</div>
  <div id="33"><sup><a href="https://www.kitobook.com/compare/book/14/32/33/" title="сравнение переводов, параллельные ссылки">33</a></sup> Hizqiyo olamdan o‘tib, Dovud nasli xilxonasining to‘riga dafn qilindi. Hizqiyo vafot etganda, butun Yahudo xalqi va Quddus aholisi unga izzat–hurmat ko‘rsatdi. Uning o‘rniga o‘g‘li Manashe shoh bo‘ldi.</div>
</div>