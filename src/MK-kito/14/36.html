<div itemprop="articleBody" class="text">
  <div id="1"><sup><a href="https://www.kitobook.com/compare/book/14/36/1/" title="сравнение переводов, параллельные ссылки">1</a></sup> Yahudo xalqi Yo‘shiyoning o‘g‘li Yohuxozni otasining o‘rniga shoh qilib ko‘tardi.</div>
  <div id="2"><sup><a href="https://www.kitobook.com/compare/book/14/36/2/" title="сравнение переводов, параллельные ссылки">2</a></sup> Yohuxoz yigirma uch yoshida taxtga o‘tirib, Quddusda uch oy shohlik qildi.</div>
  <div id="3"><sup><a href="https://www.kitobook.com/compare/book/14/36/3/" title="сравнение переводов, параллельные ссылки">3</a></sup> So‘ngra Misr shohi Nexo uni Quddus taxtidan tushirib, yurt xalqidan 200 pud kumush va 2 pud oltin o‘lpon talab qildi.</div>
  <div id="4"><sup><a href="https://www.kitobook.com/compare/book/14/36/4/" title="сравнение переводов, параллельные ссылки">4</a></sup> Misr shohi Yohuxozning ukasi Eliyaqimni Yahudo va Quddusga shoh qilib tayinladi. Uning ismini o‘zgartirib Yohayiqim qo‘ydi. Akasi Yohuxozni esa Misrga olib ketdi.</div>
  <div id="5"><sup><a href="https://www.kitobook.com/compare/book/14/36/5/" title="сравнение переводов, параллельные ссылки">5</a></sup> Yohayiqim yigirma besh yoshida shoh bo‘lib, Quddusda o‘n bir yil hukmdorlik qildi. U Egasi Xudoning oldida qabih ishlar qildi.</div>
  <div id="6"><sup><a href="https://www.kitobook.com/compare/book/14/36/6/" title="сравнение переводов, параллельные ссылки">6</a></sup> Bobil shohi Navuxadnazar Yahudoga hujum qildi. U Yohayiqimni zanjirband qilib Bobilga olib ketdi.</div>
  <div id="7"><sup><a href="https://www.kitobook.com/compare/book/14/36/7/" title="сравнение переводов, параллельные ссылки">7</a></sup> Egamizning uyidagi bir qancha idishlarni ham Bobilga olib ketib, ularni Bobildagi saroyiga qo‘ydi.</div>
  <div id="8"><sup><a href="https://www.kitobook.com/compare/book/14/36/8/" title="сравнение переводов, параллельные ссылки">8</a></sup> Yohayiqimning boshqa ishlari, uning qilgan jirkanch qilmishlari, hamma kamchiliklari “Isroil va Yahudo shohlari tarixi” kitobida yozilgan. Uning o‘rniga o‘g‘li Yohayixin shoh bo‘ldi.</div>
  <div id="9"><sup><a href="https://www.kitobook.com/compare/book/14/36/9/" title="сравнение переводов, параллельные ссылки">9</a></sup> Yohayixin sakkiz yoshida shoh bo‘lib, Quddusda uch oyu o‘n kun hukmdorlik qildi. U Egamizning oldida qabih ishlar qildi.</div>
  <div id="10"><sup><a href="https://www.kitobook.com/compare/book/14/36/10/" title="сравнение переводов, параллельные ссылки">10</a></sup> O‘sha yili bahorda shoh Navuxadnazar Yohayixinni hibsga olib, Bobilga olib ketdi. U bilan birga Egamizning uyidagi qimmatbaho idishlarni ham olib ketdi. Yohayixinning o‘rniga ukasi Zidqiyoni Yahudo va Quddus ustidan shoh qilib tayinladi.</div>
  <div id="11"><sup><a href="https://www.kitobook.com/compare/book/14/36/11/" title="сравнение переводов, параллельные ссылки">11</a></sup> Zidqiyo yigirma bir yoshida shoh bo‘lib, Quddusda o‘n bir yil hukmdorlik qildi.</div>
  <div id="12"><sup><a href="https://www.kitobook.com/compare/book/14/36/12/" title="сравнение переводов, параллельные ссылки">12</a></sup> U Egasi Xudoning oldida qabih ishlar qildi. Egamizning so‘zlarini ayon qilgan payg‘ambar Yeremiyoga bo‘yin egmadi.</div>
  <div id="13"><sup><a href="https://www.kitobook.com/compare/book/14/36/13/" title="сравнение переводов, параллельные ссылки">13</a></sup> Shoh Navuxadnazar Zidqiyoga Xudoning nomi bilan sadoqat ontini ichdirgan bo‘lsa ham, Zidqiyo Navuxadnazarga qarshi isyon ko‘tardi. U qaysarlik qilib, Isroil xalqining Xudosi — Egamizga tavba qilishdan bosh tortdi.</div>
  <div id="14"><sup><a href="https://www.kitobook.com/compare/book/14/36/14/" title="сравнение переводов, параллельные ссылки">14</a></sup> Bosh ruhoniylarning hammasi omma qatorida o‘zga xalqlarning jirkanch odatlariga taqlid qilib, Xudoga o‘ta bevafo bo‘ldilar. Shu yo‘sin, ular Egamizning O‘zi muqaddas qilgan Quddusdagi uyni bulg‘adilar.</div>
  <div id="15"><sup><a href="https://www.kitobook.com/compare/book/14/36/15/" title="сравнение переводов, параллельные ссылки">15</a></sup> Ota–bobolarining Xudosi — Egamiz O‘z xalqi va maskaniga rahm qilib, ularning oldiga qayta– qayta payg‘ambarlarini jo‘natdi.</div>
  <div id="16"><sup><a href="https://www.kitobook.com/compare/book/14/36/16/" title="сравнение переводов, параллельные ссылки">16</a></sup> Lekin ular Xudoning elchilarini haqorat qilib, Xudoning so‘zlaridan nafratlandilar, payg‘ambarlarni masxara qildilar. Oxiri Egamiz O‘z xalqidan shu qadar g‘azablandiki, ular najotsiz qoldilar.</div>
  <div id="17"><sup><a href="https://www.kitobook.com/compare/book/14/36/17/" title="сравнение переводов, параллельные ссылки">17</a></sup> Egamiz ularga qarshi Bobil shohini tortib keldi. Bobil shohi Ma’badda ularning yoshlarini qilichdan o‘tkazdi, na yosh erkakka, na ayolga, na keksaga, na xastaga shafqat qildi. Xudo Yahudo xalqining hammasini Bobil shohining qo‘liga bergan edi.</div>
  <div id="18"><sup><a href="https://www.kitobook.com/compare/book/14/36/18/" title="сравнение переводов, параллельные ссылки">18</a></sup> Bobil shohi Xudoning uyidagi kattayu kichik buyumlarni, jamiki xazinani, shoh va uning a’yonlari xazinalarini, xullas, hamma narsani Bobilga olib ketdi.</div>
  <div id="19"><sup><a href="https://www.kitobook.com/compare/book/14/36/19/" title="сравнение переводов, параллельные ссылки">19</a></sup> Xudoning uyiga esa o‘t quydi, Quddus devorini buzib tashladi, hamma hashamatli binolarni yondirdi, Quddusdagi hamma qimmatbaho ashyolarni yo‘q qilib tashladi.</div>
  <div id="20"><sup><a href="https://www.kitobook.com/compare/book/14/36/20/" title="сравнение переводов, параллельные ссылки">20</a></sup> Qilichdan omon qolganlarini esa Bobilga surgun qildi. Fors shohligi qaror topgunga qadar Yahudo xalqi Bobil shohiga va uning avlodlariga qul bo‘lib qoldi.</div>
  <div id="21"><sup><a href="https://www.kitobook.com/compare/book/14/36/21/" title="сравнение переводов, параллельные ссылки">21</a></sup> Yurt bo‘m–bo‘sh cho‘lga aylandi. Yerga dam berilmagan yillarning soni to‘lgunicha, yetmish yil davomida tashlandiq bo‘lib yotdi. Shunday qilib, Egamizning Yeremiyo payg‘ambar orqali aytgan so‘zlari amalga oshdi.</div>
  <div id="22"><sup><a href="https://www.kitobook.com/compare/book/14/36/22/" title="сравнение переводов, параллельные ссылки">22</a></sup> Fors shohi Kurush hukmronligining birinchi yilida Egamizning Yeremiyo orqali bildirgan so‘zlari bajo bo‘lishi uchun, Egamiz shoh Kurushning ruhini qo‘zg‘atdi. Shunday qilib, Kurush o‘z shohligining hamma tomoniga xabarchilar jo‘natdi va yozma farmonda quyidagilarni e’lon qildi:</div>
  <div id="23"><sup><a href="https://www.kitobook.com/compare/book/14/36/23/" title="сравнение переводов, параллельные ссылки">23</a></sup> “Fors shohi Kurush shunday demoqda: — Samoviy Xudo — Egamiz yer yuzidagi jamiki shohliklarni menga bergan. U Yahudo yurtidagi Quddusda O‘ziga bir uy qurishni menga topshirdi. Xudoning xalqidan bo‘lgan har bir kimsa Quddusga borsin, Egasi Xudo unga yor bo‘lsin.”</div>
</div>