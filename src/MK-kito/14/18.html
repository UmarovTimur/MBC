<div itemprop="articleBody" class="text">
  <div id="1"><sup><a href="https://www.kitobook.com/compare/book/14/18/1/" title="сравнение переводов, параллельные ссылки">1</a></sup> Yohushafat nihoyatda boy bo‘lib, obro‘si oshib ketdi. U o‘g‘liga Isroil shohi Axabning qizini olib berib, Axab bilan aloqasini mustahkamladi.</div>
  <div id="2"><sup><a href="https://www.kitobook.com/compare/book/14/18/2/" title="сравнение переводов, параллельные ссылки">2</a></sup> Oradan bir necha yil o‘tgach, Yohushafat Axabni ko‘rgani Samariya shahriga bordi. Axab Yohushafat va uning hamrohlari sharafiga ko‘plab mol–qo‘y so‘ydi. U Yohushafatni Giladdagi Ramo‘t shahriga hujum qilishga ko‘ndirmoqchi bo‘lib,</div>
  <div id="3"><sup><a href="https://www.kitobook.com/compare/book/14/18/3/" title="сравнение переводов, параллельные ссылки">3</a></sup> — Giladdagi Ramo‘t uchun jang qilmoqqa men bilan borasanmi? — deb so‘radi. — Meni go‘yo o‘zing deb bil, xalqimni o‘zingning xalqing deb bil. Biz sen bilan birga urushga boramiz, — dedi Yahudo shohi Yohushafat unga.</div>
  <div id="4"><sup><a href="https://www.kitobook.com/compare/book/14/18/4/" title="сравнение переводов, параллельные ссылки">4</a></sup> Yohushafat Isroil shohiga yana aytdi: — Avval Egamizning xohish–irodasini bil–chi, U nima der ekan.</div>
  <div id="5"><sup><a href="https://www.kitobook.com/compare/book/14/18/5/" title="сравнение переводов, параллельные ссылки">5</a></sup> Isroil shohi to‘rt yuz payg‘ambarni to‘plab ulardan so‘radi: — Giladdagi Ramo‘t uchun jang qilmoqqa boraymi yoki bormaymi? — Boraversinlar, Xudo u shaharni shoh hazratlarining qo‘liga beradi.</div>
  <div id="6"><sup><a href="https://www.kitobook.com/compare/book/14/18/6/" title="сравнение переводов, параллельные ссылки">6</a></sup> — Bu yerda ulardan boshqa Egamizning birorta payg‘ambari qolmadimi? Agar bo‘lsa, undan ham so‘rab ko‘raylik, — dedi Yohushafat.</div>
  <div id="7"><sup><a href="https://www.kitobook.com/compare/book/14/18/7/" title="сравнение переводов, параллельные ссылки">7</a></sup> — Yana bir kishi bor, — dedi Axab Yohushafatga, — Yimloning o‘g‘li Mixiyo. U orqali Egamizning xohish–irodasini bilsak bo‘ladi. Lekin men uni yomon ko‘raman, chunki u men haqimda bashorat qilsa, xayrli gap aytmaydi, har doim xunuk gap aytadi. — Ey shoh, bunday deb aytma, — dedi Yohushafat.</div>
  <div id="8"><sup><a href="https://www.kitobook.com/compare/book/14/18/8/" title="сравнение переводов, параллельные ссылки">8</a></sup> Isroil shohi mulozimini chaqirib: — Tez borib, Yimloning o‘g‘li Mixiyoni olib kel, — deb buyurdi.</div>
  <div id="9"><sup><a href="https://www.kitobook.com/compare/book/14/18/9/" title="сравнение переводов, параллельные ссылки">9</a></sup> Isroil shohi Axab va Yahudo shohi Yohushafat shohlik liboslarini kiyib, har qaysisi o‘z taxtida Samariya darvozasi yonida o‘tirar, hamma payg‘ambarlar esa ularning ro‘parasida turib bashorat qilayotgan edi.</div>
  <div id="10"><sup><a href="https://www.kitobook.com/compare/book/14/18/10/" title="сравнение переводов, параллельные ссылки">10</a></sup> Xanano o‘g‘li Zidqiyo temir shoxlar yasab, dedi: — Egamiz: “Oram lashkarini qirib bitirmaguningcha, shu shoxlar bilan suzaverasan”, deb aytmoqda.</div>
  <div id="11"><sup><a href="https://www.kitobook.com/compare/book/14/18/11/" title="сравнение переводов, параллельные ссылки">11</a></sup> Boshqa payg‘ambarlar ham shohga: — Ramo‘tga boraversinlar, albatta g‘alaba qiladilar, Egamiz o‘sha shaharni shohimizning qo‘llariga beradi, — deb bashorat qildilar.</div>
  <div id="12"><sup><a href="https://www.kitobook.com/compare/book/14/18/12/" title="сравнение переводов, параллельные ссылки">12</a></sup> Mulozim Mixiyoni chaqirish uchun ketdi. U Mixiyoning oldiga kelib, unga dedi: — Qara, hozir hamma payg‘ambarlar bir og‘izdan shohga yaxshilikdan bashorat qilyaptilar. Sening bashorating ham ularnikiday bo‘lsin. Sen ham yaxshilikdan karomat qil.</div>
  <div id="13"><sup><a href="https://www.kitobook.com/compare/book/14/18/13/" title="сравнение переводов, параллельные ссылки">13</a></sup> — Xudo haqi! Xudoyim menga nimani ayon qilsa, shuni aytaman, — dedi Mixiyo.</div>
  <div id="14"><sup><a href="https://www.kitobook.com/compare/book/14/18/14/" title="сравнение переводов, параллельные ссылки">14</a></sup> Mixiyo shoh huzuriga keldi. — Ey Mixiyo, men Ramo‘tni qaytarib olish uchun jang qilmoqchiman. Shuning uchun Giladga boraymi yoki bormaymi? — deya so‘radi shoh undan. — Boraversinlar, albatta g‘olib keladilar, — dedi Mixiyo. — O‘sha shahar shoh hazratlarining qo‘liga beriladi.</div>
  <div id="15"><sup><a href="https://www.kitobook.com/compare/book/14/18/15/" title="сравнение переводов, параллельные ссылки">15</a></sup> — Faqat haqiqatni aytishing uchun, Egamiz nomini o‘rtaga qo‘yib senga necha marta ont ichdirayin? — deb shoh undan yana so‘radi.</div>
  <div id="16"><sup><a href="https://www.kitobook.com/compare/book/14/18/16/" title="сравнение переводов, параллельные ссылки">16</a></sup> — Isroil xalqini ko‘rib turibman, ular tog‘lar ustida yoyilib yurgan cho‘ponsiz qo‘ylarga o‘xshaydi, — dedi Mixiyo. — Egamiz: “Ularning xo‘jayini yo‘q, har biri o‘z uyiga tinch–omon qaytib ketsin”, dedi.</div>
  <div id="17"><sup><a href="https://www.kitobook.com/compare/book/14/18/17/" title="сравнение переводов, параллельные ссылки">17</a></sup> — U men haqimda bashorat qilganda xayrli gap aytmaydi, balki xunuk xabar aytadi, deb senga aytmaganmidim?! — deb xafaligini izhor qildi Axab Yohushafatga.</div>
  <div id="18"><sup><a href="https://www.kitobook.com/compare/book/14/18/18/" title="сравнение переводов, параллельные ссылки">18</a></sup> — Unday bo‘lsa, Egamizning so‘zlarini eshitsinlar, — dedi Mixiyo Axabga. — Men Egamizni O‘zining taxtida o‘tirgan holatda ko‘rdim. Jamiki samoviy mavjudotlar Uning o‘ng va chap tomonidan joy olgan ekan.</div>
  <div id="19"><sup><a href="https://www.kitobook.com/compare/book/14/18/19/" title="сравнение переводов, параллельные ссылки">19</a></sup> Egamiz ulardan so‘radi: “Isroil shohi Axab Giladdagi Ramo‘t shahriga borib, o‘sha yerda halok bo‘lsin, deya kim uni o‘ziga og‘dira oladi?” Biri unday dedi, boshqasi bunday dedi.</div>
  <div id="20"><sup><a href="https://www.kitobook.com/compare/book/14/18/20/" title="сравнение переводов, параллельные ссылки">20</a></sup> Bir payt ruhlardan bittasi Egamizning ro‘parasida paydo bo‘ldi va: “Uni men ko‘ndiraman”, dedi. “Qanday qilib ko‘ndirasan?” so‘radi Egamiz.</div>
  <div id="21"><sup><a href="https://www.kitobook.com/compare/book/14/18/21/" title="сравнение переводов, параллельные ссылки">21</a></sup> “Men chiqib, hamma payg‘ambarlarning og‘zida yolg‘onchi ruhga aylanaman”, dedi u. “Sen uni ko‘ndir, bor, aytganingday qil, sen uddasidan chiqasan”, dedi Egamiz.</div>
  <div id="22"><sup><a href="https://www.kitobook.com/compare/book/14/18/22/" title="сравнение переводов, параллельные ссылки">22</a></sup> Mana ko‘rdingizmi, Egamiz payg‘ambarlaringizning og‘ziga yolg‘onchi ruh solib qo‘ygan. U boshingizga falokat keltirishga qaror qilgan.</div>
  <div id="23"><sup><a href="https://www.kitobook.com/compare/book/14/18/23/" title="сравнение переводов, параллельные ссылки">23</a></sup> Shu payt Xanano o‘g‘li Zidqiyo Mixiyoning oldiga kelib, uning yuziga bir shapaloq urdi: — Nahotki, Egamizning Ruhi meni tark etib, sen bilan gaplashgani ketgan bo‘lsa?! Ayt–chi, u qaysi yo‘ldan ketdi? — so‘radi Zidqiyo.</div>
  <div id="24"><sup><a href="https://www.kitobook.com/compare/book/14/18/24/" title="сравнение переводов, параллельные ссылки">24</a></sup> — Qarab tur, sichqonning ini ming tanga bo‘lib, yashiringani ichkari xonaga yugurganingda ko‘rasan, — dedi Mixiyo Zidqiyoga.</div>
  <div id="25"><sup><a href="https://www.kitobook.com/compare/book/14/18/25/" title="сравнение переводов, параллельные ссылки">25</a></sup> — Mixiyoni ushlanglar! — buyurdi Isroil shohi. — Uni shahar hokimi Omonning va shaxzoda Yo‘shning huzuriga olib boringlar.</div>
  <div id="26"><sup><a href="https://www.kitobook.com/compare/book/14/18/26/" title="сравнение переводов, параллельные ссылки">26</a></sup> Ularga mening amrimni yetkazinglar. Ular Mixiyoni zindonga tashlashsin. Men sog‘–salomat qaytib kelgunimcha, oz–moz non–suv berib tursin, xolos.</div>
  <div id="27"><sup><a href="https://www.kitobook.com/compare/book/14/18/27/" title="сравнение переводов, параллельные ссылки">27</a></sup> — Ey xaloyiq! Hammangiz eshitib qo‘ying! Agar shoh hazratlari sog‘–salomat qaytib kelsalar, Egamiz men orqali gapirmagan bo‘ladi, — dedi Mixiyo.</div>
  <div id="28"><sup><a href="https://www.kitobook.com/compare/book/14/18/28/" title="сравнение переводов, параллельные ссылки">28</a></sup> Isroil shohi Axab bilan Yahudo shohi Yohushafat Giladdagi Ramo‘t shahriga ketishdi.</div>
  <div id="29"><sup><a href="https://www.kitobook.com/compare/book/14/18/29/" title="сравнение переводов, параллельные ссылки">29</a></sup> — Men qiyofamni o‘zgartirib, jangga kiraman, sen esa shohlik liboslaringni kiyib ol, — dedi Axab Yohushafatga. Axab qiyofasini o‘zgartirib, jangga kirdi.</div>
  <div id="30"><sup><a href="https://www.kitobook.com/compare/book/14/18/30/" title="сравнение переводов, параллельные ссылки">30</a></sup> Oram shohi jang aravalari qo‘mondoniga: “Kattasi bilan ham, kichigi bilan ham jang qilib o‘tirmanglar, asosiy hujumni Isroil shohining o‘ziga qaratinglar”, deb amr bergan edi.</div>
  <div id="31"><sup><a href="https://www.kitobook.com/compare/book/14/18/31/" title="сравнение переводов, параллельные ссылки">31</a></sup> Jang aravalari qo‘mondonlari Yohushafatni ko‘rgach: “Isroil shohi ana shu!” deb o‘ylab unga hujum boshladilar. Yohushafat lashkarini jangga da’vat qilib baqirganda, Egamiz Xudo unga yordam berib, hujumni qaytardi.</div>
  <div id="32"><sup><a href="https://www.kitobook.com/compare/book/14/18/32/" title="сравнение переводов, параллельные ссылки">32</a></sup> Aravalarning qo‘mondonlari bildilarki, u Isroil shohi emas ekan. Qo‘mondonlar orqaga qaytdilar.</div>
  <div id="33"><sup><a href="https://www.kitobook.com/compare/book/14/18/33/" title="сравнение переводов, параллельные ссылки">33</a></sup> Bir odam bexosdan yoyini tortib qo‘yib yuborgan edi, o‘q to‘ppa–to‘g‘ri Isroil shohiga kelib tegdi. Shohning ustidagi sovuti ulangan joydan o‘q kirib ketgan ekan. Shoh og‘ir jarohatlandi. — Otni orqaga bur, men jarohatlandim, lashkarlar orasidan meni olib chiqib ket! — dedi shoh izvoshchisiga.</div>
  <div id="34"><sup><a href="https://www.kitobook.com/compare/book/14/18/34/" title="сравнение переводов, параллельные ссылки">34</a></sup> O‘sha kuni g‘oyatda shiddatli jang bo‘ldi. Shoh Axab esa aravasi ustida suyanib, Oram lashkarlarini kuzatib turdi. Kechga tomon borib shoh qazo qildi.</div>
</div>