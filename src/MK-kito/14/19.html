<div itemprop="articleBody" class="text">
  <div id="1"><sup><a href="https://www.kitobook.com/compare/book/14/19/1/" title="сравнение переводов, параллельные ссылки">1</a></sup> Yahudo shohi Yohushafat Quddusdagi saroyiga sog‘–salomat qaytib keldi.</div>
  <div id="2"><sup><a href="https://www.kitobook.com/compare/book/14/19/2/" title="сравнение переводов, параллельные ссылки">2</a></sup> Xonin o‘g‘li valiy Yohu shoh Yohushafat bilan uchrashgani borib, unga dedi: “Qabihlarga yordam berib, Egamizdan nafratlanganlarni yaxshi ko‘rish to‘g‘rimi? Qilgan bu ishing uchun Egamiz sendan g‘azablandi.</div>
  <div id="3"><sup><a href="https://www.kitobook.com/compare/book/14/19/3/" title="сравнение переводов, параллельные ссылки">3</a></sup> Shunga qaramay, sen yaxshi ishlar ham qilgansan. Sen Asheraning ustunlarini Yahudo yurtidan yo‘q qilgansan, butun yuraging bilan Xudoga intilishga qat’iy qaror etgansan.”</div>
  <div id="4"><sup><a href="https://www.kitobook.com/compare/book/14/19/4/" title="сравнение переводов, параллельные ссылки">4</a></sup> Yohushafat Quddusda yashar edi. Biroq u tez– tez xalq orasiga chiqib, janubdagi Bershevadan tortib, to shimoldagi Efrayim qirlarigacha borar edi. Butun xalqni ota–bobolarining Xudosi — Egamizga yuz burishga da’vat etardi.</div>
  <div id="5"><sup><a href="https://www.kitobook.com/compare/book/14/19/5/" title="сравнение переводов, параллельные ссылки">5</a></sup> U Yahudodagi mustahkam shaharlarning har biriga hakamlar tayinlab,</div>
  <div id="6"><sup><a href="https://www.kitobook.com/compare/book/14/19/6/" title="сравнение переводов, параллельные ссылки">6</a></sup> ularga shunday ko‘rsatma berdi: “Hukm qilishda ehtiyot bo‘linglar, chunki sizlar inson nomidan emas, balki Egamiz nomidan hukm qilasiz. Hukm qilayotganingizda U sizlar bilan birga bo‘ladi.</div>
  <div id="7"><sup><a href="https://www.kitobook.com/compare/book/14/19/7/" title="сравнение переводов, параллельные ссылки">7</a></sup> Egamizdan qo‘rqing. Hukm chiqarganingizda ehtiyot bo‘ling, chunki Egamiz Xudo nohaqlikka, tarafkashligu poraga toqat qilmaydi.”</div>
  <div id="8"><sup><a href="https://www.kitobook.com/compare/book/14/19/8/" title="сравнение переводов, параллельные ссылки">8</a></sup> Egamizning qonuni bilan bog‘liq bo‘lgan hukmlarni chiqarish va odamlar orasidagi munozaralarni yechish uchun Yohushafat Quddusda ba’zi levilarni, ruhoniylarni va Isroil urug‘boshilarni tayinladi. Ular Quddusda yashardilar.</div>
  <div id="9"><sup><a href="https://www.kitobook.com/compare/book/14/19/9/" title="сравнение переводов, параллельные ссылки">9</a></sup> Yohushafat ularga shunday deb uqtirdi: “O‘z vazifangizni Egamizdan qo‘rqqan holda, sidqidildan, odilona bajaring.</div>
  <div id="10"><sup><a href="https://www.kitobook.com/compare/book/14/19/10/" title="сравнение переводов, параллельные ссылки">10</a></sup> Boshqa shaharda istiqomat qiladigan birodarlaringiz oldingizga qotillik yoki qonun, amr, farmon, qoidalar bilan bog‘liq bo‘lgan da’volar bilan kelsa, ularni ogohlantiring, toki ular Egamizga qarshi gunoh qilib qo‘ymasinlar, o‘zlarining va sizning boshingizga Egamizning qahrini keltirmasinlar. Shunday qilsangiz, aybdan holi bo‘lasizlar.</div>
  <div id="11"><sup><a href="https://www.kitobook.com/compare/book/14/19/11/" title="сравнение переводов, параллельные ссылки">11</a></sup> Sizlar Xudoning ishlari yuzasidan hamma hisobotni oliy ruhoniy Emoriyoga, shohning ishlari yuzasidan bo‘lgan hisobotni esa Yahudo qabilasining boshlig‘i Ismoil o‘g‘li Zabadiyoga berasizlar. Sud qarorlari amalga oshishini levilar nazorat qilib turadilar. Dadil bo‘linglar, to‘g‘ri ish qilganga Egam yor bo‘lsin!”</div>
</div>