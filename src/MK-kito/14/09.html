<div itemprop="articleBody" class="text">
  <div id="1"><sup><a href="https://www.kitobook.com/compare/book/14/09/1/" title="сравнение переводов, параллельные ссылки">1</a></sup> Shava malikasi Sulaymonning dong‘ini eshitgach, Quddusga keldi. U Sulaymonga topishmoqlar aytib sinab ko‘rmoqchi edi. Malika o‘zi bilan juda ko‘p miqdorda oltin va qimmatbaho toshlar, xushbo‘y ziravorlar yuklangan katta karvonni boshlab kelgan edi. Malika Sulaymonning huzuriga kirgach, ko‘nglida nima bo‘lsa, hammasini unga aytdi.</div>
  <div id="2"><sup><a href="https://www.kitobook.com/compare/book/14/09/2/" title="сравнение переводов, параллельные ссылки">2</a></sup> Sulaymon malikaning hamma savollariga javob berdi, malikaning birorta savoliga javob berishda qiynalmadi.</div>
  <div id="3"><sup><a href="https://www.kitobook.com/compare/book/14/09/3/" title="сравнение переводов, параллельные ссылки">3</a></sup> Shava malikasi Sulaymonning donoligini, u qurgan saroyni,</div>
  <div id="4"><sup><a href="https://www.kitobook.com/compare/book/14/09/4/" title="сравнение переводов, параллельные ссылки">4</a></sup> dasturxonidagi noz–ne’matlarni, a’yonlarning tartib–qoidaga ko‘ra joylashuvlarini, shoh soqiylari va bakovullarining xizmat liboslarini, Egamizning uyida shoh Sulaymon kuydirib, nazr qilgan qurbonliklarni ko‘rdi. Malika g‘oyat hayratlanib,</div>
  <div id="5"><sup><a href="https://www.kitobook.com/compare/book/14/09/5/" title="сравнение переводов, параллельные ссылки">5</a></sup> shohga dedi: — Sizning ishlaringiz, donoligingiz haqida yurtimda eshitganlarim to‘g‘ri ekan.</div>
  <div id="6"><sup><a href="https://www.kitobook.com/compare/book/14/09/6/" title="сравнение переводов, параллельные ссылки">6</a></sup> Kelib o‘z ko‘zlarim bilan ko‘rmaguncha, gap–so‘zlarga ishonmagan edim. Menga donoligingizning hatto yarmini ham aytishmagan ekan. Men eshitgandan ham ortiq bo‘lib chiqdingiz!</div>
  <div id="7"><sup><a href="https://www.kitobook.com/compare/book/14/09/7/" title="сравнение переводов, параллельные ссылки">7</a></sup> Naqadar baxtiyordir odamlaringiz! Omadlidir xizmatkorlaringiz! Ular doimo huzuringizda bo‘lib, donoligingizdan bahra olishar.</div>
  <div id="8"><sup><a href="https://www.kitobook.com/compare/book/14/09/8/" title="сравнение переводов, параллельные ссылки">8</a></sup> Sizdan mamnun bo‘lib, Isroil taxti uzra o‘tqazgan Egangiz Xudoga hamdu sanolar bo‘lsin. U Isroilni to abad sevgani uchun adolat va to‘g‘rilik bilan hukm etsin, deb sizni shoh qilgan ekan.</div>
  <div id="9"><sup><a href="https://www.kitobook.com/compare/book/14/09/9/" title="сравнение переводов, параллельные ссылки">9</a></sup> Malika Sulaymonga 250 pud oltin, behisob xushbo‘y ziravorlar va qimmatbaho toshlar hadya qildi. Shava malikasi hadya qilgan xushbo‘y ziravorlarning sifati shu qadar yuqori ediki, ularga teng keladigani yo‘q edi.</div>
  <div id="10"><sup><a href="https://www.kitobook.com/compare/book/14/09/10/" title="сравнение переводов, параллельные ссылки">10</a></sup> Xiram bilan Sulaymonning Ofirdan oltin olib kelgan xizmatkorlari sandal daraxti yog‘ochlari va qimmatbaho toshlarni ham keltirgandi.</div>
  <div id="11"><sup><a href="https://www.kitobook.com/compare/book/14/09/11/" title="сравнение переводов, параллельные ссылки">11</a></sup> Shoh u yog‘ochlardan Egamizning uyi uchun ham, shoh saroyi uchun ham zinalar, musiqachilar uchun lira va arfalar yasattirdi. Bularga o‘xshaganini Yahudo yurtida hech kim hech qachon ko‘rmagan.</div>
  <div id="12"><sup><a href="https://www.kitobook.com/compare/book/14/09/12/" title="сравнение переводов, параллельные ссылки">12</a></sup> Shoh Sulaymon Shava malikasiga istagan va so‘raganining hammasini muhayyo qildi. Malika olib kelganidan ham ziyodroq narsa berdi. Shundan keyin malika hamma odamlarini ergashtirib o‘z yurtiga jo‘nab ketdi.</div>
  <div id="13"><sup><a href="https://www.kitobook.com/compare/book/14/09/13/" title="сравнение переводов, параллельные ссылки">13</a></sup> Har yili Sulaymonga kelib turadigan oltinning og‘irligi 1425 pud edi.</div>
  <div id="14"><sup><a href="https://www.kitobook.com/compare/book/14/09/14/" title="сравнение переводов, параллельные ссылки">14</a></sup> Odamlar va savdogarlarning oldi–sottisidan olinadigan soliq bunga kirmasdi. Arab shohlari va Isroil hokimlari ham Sulaymonga oltin, kumush olib kelishardi.</div>
  <div id="15"><sup><a href="https://www.kitobook.com/compare/book/14/09/15/" title="сравнение переводов, параллельные ссылки">15</a></sup> Shoh Sulaymon oltindan ikki yuzta katta qalqon yasatdi. Har bir qalqonni yasashga yarim pud oltin sarf bo‘ldi.</div>
  <div id="16"><sup><a href="https://www.kitobook.com/compare/book/14/09/16/" title="сравнение переводов, параллельные ссылки">16</a></sup> Yana oltindan uch yuzta kichik qalqon ham yasatdi. Har bir qalqon uchun 750 misqol oltin sarflandi. Shoh bu qalqonlarni “Lubnon o‘rmoni” degan uyiga qo‘ydi.</div>
  <div id="17"><sup><a href="https://www.kitobook.com/compare/book/14/09/17/" title="сравнение переводов, параллельные ссылки">17</a></sup> U yana fil tishidan katta taxt yasatib, uni toza oltin bilan qoplatdi.</div>
  <div id="18"><sup><a href="https://www.kitobook.com/compare/book/14/09/18/" title="сравнение переводов, параллельные ссылки">18</a></sup> Taxtning oltita pog‘onasi va o‘rindiqqa ulangan oltin oyoq kursisi bor edi. O‘rindiqning ikki tomonida tirsagi bor edi. Tirsaklarning yonida ikkita sher tasviri turardi.</div>
  <div id="19"><sup><a href="https://www.kitobook.com/compare/book/14/09/19/" title="сравнение переводов, параллельные ссылки">19</a></sup> Har bir pog‘onaning ikki chekkasida ham bittadan sher tasviri bo‘lib, taxtning olti pog‘onasida jami o‘n ikkita sher tasviri bor edi. Bunday taxt boshqa birorta shohlikda bo‘lmagan edi.</div>
  <div id="20"><sup><a href="https://www.kitobook.com/compare/book/14/09/20/" title="сравнение переводов, параллельные ссылки">20</a></sup> Shoh Sulaymonning ichimlik ichadigan hamma idishlari oltindan, “Lubnon o‘rmoni” degan uyidagi hamma idishlar ham toza oltindan edi. Sulaymon davrida kumush arzimas narsa bo‘lib qolgan edi.</div>
  <div id="21"><sup><a href="https://www.kitobook.com/compare/book/14/09/21/" title="сравнение переводов, параллельные ссылки">21</a></sup> Xiramning kemalari qatorida, Sulaymonning ham dengizda savdo kemalari bo‘lib, bu kemalar har uch yilda oltin, kumush, fil tishlari, turli–tuman maymunlar olib qaytardi.</div>
  <div id="22"><sup><a href="https://www.kitobook.com/compare/book/14/09/22/" title="сравнение переводов, параллельные ссылки">22</a></sup> Shunday qilib, Sulaymon boylikda ham, donolikda ham yer yuzidagi hamma shohlardan o‘tib ketdi.</div>
  <div id="23"><sup><a href="https://www.kitobook.com/compare/book/14/09/23/" title="сравнение переводов, параллельные ссылки">23</a></sup> Xudo Sulaymonga bergan donolikni eshitmoq uchun yer yuzidagi hamma shohlar uning oldiga kelgani oshiqardi.</div>
  <div id="24"><sup><a href="https://www.kitobook.com/compare/book/14/09/24/" title="сравнение переводов, параллельные ссылки">24</a></sup> Kelganlarning har biri kumush va oltin idishlar, kiyim, qurol–aslaha, xushbo‘y ziravorlar, ot va xachirlar hadya qilib olib kelar edi. Bunday hol yillab davom etardi.</div>
  <div id="25"><sup><a href="https://www.kitobook.com/compare/book/14/09/25/" title="сравнение переводов, параллельные ссылки">25</a></sup> Sulaymonning otlari va jang aravalari uchun 4.000 ta otxonasi bor edi. Bulardan tashqari, u 12.000 uchqur otga ega edi. Sulaymon otlarning bir qismini aravalar saqlanadigan shaharlarga, ikkinchi qismini o‘z yoniga — Quddusga joylashtirgan edi.</div>
  <div id="26"><sup><a href="https://www.kitobook.com/compare/book/14/09/26/" title="сравнение переводов, параллельные ссылки">26</a></sup> U Furot daryosidan to Filistlar yeriga qadar va Misr chegaralariga qadar bo‘lgan hamma shohlar ustidan hukmronlik qilardi.</div>
  <div id="27"><sup><a href="https://www.kitobook.com/compare/book/14/09/27/" title="сравнение переводов, параллельные ссылки">27</a></sup> Shoh Quddusda kumushni oddiy tosh bilan baravar qilib qo‘ydi. Sadr yog‘ochlari esa ko‘pligidan Yahudo qir etaklarida o‘sadigan oddiy shikamora–anjir daraxtiga tenglashib qoldi.</div>
  <div id="28"><sup><a href="https://www.kitobook.com/compare/book/14/09/28/" title="сравнение переводов, параллельные ссылки">28</a></sup> Shohning savdogarlari Sulaymon uchun Misrdan va boshqa barcha yurtlardan otlar olib kelishardi.</div>
  <div id="29"><sup><a href="https://www.kitobook.com/compare/book/14/09/29/" title="сравнение переводов, параллельные ссылки">29</a></sup> Sulaymonning boshqa ishlari boshdan oxirigacha Natan payg‘ambarning tarix kitobida, Shilo‘lik Oxiyoning bashoratlarida va valiy Yiddoning vahiylarida bayon etilgan. Valiy Yiddoning vahiylarida Nabat o‘g‘li Yeribom hukmronligi to‘g‘risida ham yozilgan.</div>
  <div id="30"><sup><a href="https://www.kitobook.com/compare/book/14/09/30/" title="сравнение переводов, параллельные ссылки">30</a></sup> Sulaymon Quddusda butun Isroil ustidan hukmdor edi. Uning hukmronligi qirq yil davom etdi.</div>
  <div id="31"><sup><a href="https://www.kitobook.com/compare/book/14/09/31/" title="сравнение переводов, параллельные ссылки">31</a></sup> Sulaymon olamdan o‘tdi. U otasi Dovud qal’asida ota– bobolari yoniga dafn qilindi. O‘rniga esa o‘g‘li Raxabom shoh bo‘ldi.</div>
</div>