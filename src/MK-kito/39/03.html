<div itemprop="articleBody" class="text">
  <div id="1"><sup><a href="https://www.kitobook.com/compare/book/39/03/1/" title="сравнение переводов, параллельные ссылки">1</a></sup> Sarvari Olam shunday deydi: “Mana, Men O‘z elchimni yuboryapman. U Men uchun yo‘lni hozirlaydi. U to‘satdan O‘z Ma’badiga keladi. Sizlar izlayotgan Rabbiy O‘shadir. Ahd elchisi Uning O‘zidir. Sizlar Undan g‘oyat mamnun bo‘lasiz.”</div>
  <div id="2"><sup><a href="https://www.kitobook.com/compare/book/39/03/2/" title="сравнение переводов, параллельные ссылки">2</a></sup> Ammo U kelganda kim bardosh bera oladi?! Paydo bo‘lganda kimning joni saqlanib qoladi?! Ha, U o‘yadigan ishqor, tozalaydigan olov kabidir.</div>
  <div id="3"><sup><a href="https://www.kitobook.com/compare/book/39/03/3/" title="сравнение переводов, параллельные ссылки">3</a></sup> U o‘tirib, Levi avlodini tozalaydi, kumush va oltinni olovda soflaganday ularni soflaydi. Shunda ular Egamizga manzur keladigan nazrlar taqdim qilishadi.</div>
  <div id="4"><sup><a href="https://www.kitobook.com/compare/book/39/03/4/" title="сравнение переводов, параллельные ссылки">4</a></sup> Keyin Yahudo xalqi va Quddus aholisi keltirgan nazrlarEgamizga oldingiday ma’qul bo‘ladi.</div>
  <div id="5"><sup><a href="https://www.kitobook.com/compare/book/39/03/5/" title="сравнение переводов, параллельные ссылки">5</a></sup> Sarvari Olam shunday deydi: “Shundagina Men hukm qilgani oldingizga boraman. Mendan qo‘rqmaydigan hammaga — sehrgar, zinokor, yolg‘on qasam ichganlar, mardikorlarning ish haqini ushlab qoladiganlar, yetim va bevalarni ezuvchilarga va musofirlarni turtkilaganlarga qarshi tezda guvohlik beraman.”</div>
  <div id="6"><sup><a href="https://www.kitobook.com/compare/book/39/03/6/" title="сравнение переводов, параллельные ссылки">6</a></sup> Sarvari Olam shunday deydi: — Ey Yoqub o‘g‘lonlari, Men Egangizman. Men hech qachon o‘zgarmayman! Shuning uchungina sizlar yo‘q bo‘lib ketmadingizlar.</div>
  <div id="7"><sup><a href="https://www.kitobook.com/compare/book/39/03/7/" title="сравнение переводов, параллельные ссылки">7</a></sup> Ota– bobolaringiz qonun–qoidalarimdan yuz o‘girdilar. Sizlar ham ular singari qonunlarimga rioya qilmadingizlar. Endi tavba qilinglar. Ha, Mening oldimga qaytib kelinglar. Shunda Men ham oldingizga qaytib boraman. Ammo sizlar: “Nega tavba qilishimiz kerak?” deb so‘raysizlar.</div>
  <div id="8"><sup><a href="https://www.kitobook.com/compare/book/39/03/8/" title="сравнение переводов, параллельные ссылки">8</a></sup> Inson Xudodan narsa o‘g‘irlashga jur’at qiladimi?! Ammo Sizlar Mening narsamni o‘g‘irlayapsizlar! Yana “Nimangni o‘g‘irlabmiz?” deb so‘raysizlar. Ushr va ehsonlarimni o‘g‘irladingiz!</div>
  <div id="9"><sup><a href="https://www.kitobook.com/compare/book/39/03/9/" title="сравнение переводов, параллельные ссылки">9</a></sup> E, la’nati bo‘lib ketinglar! Mening narsamni o‘g‘irlabsiz–a! Sizlar, butun xalq, la’natisizlar!</div>
  <div id="10"><sup><a href="https://www.kitobook.com/compare/book/39/03/10/" title="сравнение переводов, параллельные ссылки">10</a></sup> Qani, omborxonaga ushrni bekami–ko‘st qilib olib kelinglar. Xonadonimga ozuqa keltiringlar. Shu yo‘l bilan Meni sinab ko‘ringlar, — deydi Sarvari Olam. — Shunda ko‘rasizlar, Men osmon qopqalarini ochaman. Sizlarga marhamatimni serob qilib yog‘diraman.</div>
  <div id="11"><sup><a href="https://www.kitobook.com/compare/book/39/03/11/" title="сравнение переводов, параллельные ссылки">11</a></sup> Men chigirtkalarga man etaman. Ular ekinlaringizni nobud qilmaydi. Uzumzorlaringiz hosiliga tegmaydi, — deydi Sarvari Olam.</div>
  <div id="12"><sup><a href="https://www.kitobook.com/compare/book/39/03/12/" title="сравнение переводов, параллельные ссылки">12</a></sup> — Shunda barcha xalqlar sizlarni baxtli deb ataydi. Ha, yurtingiz orombaxsh bir joy bo‘ladi, — deydi Sarvari Olam.</div>
  <div id="13"><sup><a href="https://www.kitobook.com/compare/book/39/03/13/" title="сравнение переводов, параллельные ссылки">13</a></sup> Egamiz shunday dedi: — Sizlar Men haqimda yomon gapirdingiz. Yana: “Qachon sen haqingda yomon gapiribmiz?” deysizlar–a.</div>
  <div id="14"><sup><a href="https://www.kitobook.com/compare/book/39/03/14/" title="сравнение переводов, параллельные ссылки">14</a></sup> Sizlar aytasiz: “Xudoga xizmat qilish behuda. Sarvari Olamning talablarini ado etishdan hech foyda yo‘q. Uning huzurida azador kabi yurishning nima keragi bor?!</div>
  <div id="15"><sup><a href="https://www.kitobook.com/compare/book/39/03/15/" title="сравнение переводов, параллельные ссылки">15</a></sup> Takabburlar baxtli–ku. Yovuzlar ham gullab–yashnaydilar. Mana, qarang, ular Xudoni sinab turib jazodan ham qochib qutuldilar.”</div>
  <div id="16"><sup><a href="https://www.kitobook.com/compare/book/39/03/16/" title="сравнение переводов, параллельные ссылки">16</a></sup> Egamizdan qo‘rqqanlar bular haqida gaplashdilar. Egamiz esa ularning gaplariga e’tibor berib quloq soldi. Uning huzurida Egamizdan qo‘rqqan, Uning nomini e’zozlaganlar haqida Xotira kitobi yozildi.</div>
  <div id="17"><sup><a href="https://www.kitobook.com/compare/book/39/03/17/" title="сравнение переводов, параллельные ссылки">17</a></sup> Sarvari Olam shunday deydi: “Ular Meniki bo‘ladilar. Men belgilagan kunda xazinamning gavharlari bo‘ladilar. Mehribon ota–ona o‘z itoatkor bolasini xalos etganday, Men ham ularni xalos etaman.</div>
  <div id="18"><sup><a href="https://www.kitobook.com/compare/book/39/03/18/" title="сравнение переводов, параллельные ссылки">18</a></sup> Shunda, ey xalqim, sizlar solihu fosiqning farqini yana ko‘rasiz. Ha, Menga xizmat qiladiganu Menga xizmat qilmaydiganning holini bilasiz.”</div>
</div>