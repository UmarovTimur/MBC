<div itemprop="articleBody" class="text">
  <div id="1"><sup><a href="https://www.kitobook.com/compare/book/65/10/1/" title="сравнение переводов, параллельные ссылки">1</a></sup> Qonun bo‘lg‘usi xayr–barakalarning asl surati emas, bor–yo‘g‘i soyasidir. Har yili qonun bo‘yicha Xudoga bir xil qurbonliklar keltiriladi. Demak, qonun bu qurbonliklar orqali Xudoga sajda qiluvchilarni kamolotga yetkaza olmaydi.</div>
  <div id="2"><sup><a href="https://www.kitobook.com/compare/book/65/10/2/" title="сравнение переводов, параллельные ссылки">2</a></sup> Bordi–yu, o‘sha odamlar qurbonliklari orqali gunohdan poklana olganlarida edi, ularning vijdoni qiynalmasdi va ular qurbonlik keltirishni bas qilardilar.</div>
  <div id="3"><sup><a href="https://www.kitobook.com/compare/book/65/10/3/" title="сравнение переводов, параллельные ссылки">3</a></sup> Holbuki, qurbonliklar har yili odamlarga gunohlarini eslatadi, xolos.</div>
  <div id="4"><sup><a href="https://www.kitobook.com/compare/book/65/10/4/" title="сравнение переводов, параллельные ссылки">4</a></sup> Chunki buqayu takalarning qoni hech qachon gunohlarni yuva olmaydi.</div>
  <div id="5"><sup><a href="https://www.kitobook.com/compare/book/65/10/5/" title="сравнение переводов, параллельные ссылки">5</a></sup> Shuning uchun Masih dunyoga kelganda Xudoga shunday degan edi: “Sen qurbonligu nazrni istamading,</div>
  <div id="6"><sup><a href="https://www.kitobook.com/compare/book/65/10/6/" title="сравнение переводов, параллельные ссылки">6</a></sup> Kuydiriladigan qurbonligu gunoh nazridan mamnun bo‘lmading, Itoat qilishim uchun Menga badan hozirlading.</div>
  <div id="7"><sup><a href="https://www.kitobook.com/compare/book/65/10/7/" title="сравнение переводов, параллельные ссылки">7</a></sup> O‘shanda dedimki: ‘Mana, men keldim. Muqaddas Bitiklarda Men haqimda yozilgan. Sening xohishingni ado etish uchun keldim, ey Xudoyim.’”</div>
  <div id="8"><sup><a href="https://www.kitobook.com/compare/book/65/10/8/" title="сравнение переводов, параллельные ссылки">8</a></sup> Dastlab Masih qonun talab qilgan qurbonliklar haqida so‘z yuritib, Xudoga: “Sen qurbonligu nazrni istamading, kuydiriladigan qurbonligu gunoh nazridan mamnun bo‘lmading”, — deb aytgan.</div>
  <div id="9"><sup><a href="https://www.kitobook.com/compare/book/65/10/9/" title="сравнение переводов, параллельные ссылки">9</a></sup> So‘ng esa haqiqiy itoatkorlikni tilga olib, shunday degan: “Sening xohishingni ado etish uchun keldim, ey Xudoyim”. Bundan ko‘rinib turibdiki, Masih qurbonlik marosimlariga asoslangan avvalgi ahdni bekor qildi. Uning maqsadi yurakning itoatkorligiga asoslangan yangi ahdni o‘rnatish edi.</div>
  <div id="10"><sup><a href="https://www.kitobook.com/compare/book/65/10/10/" title="сравнение переводов, параллельные ссылки">10</a></sup> Masih Xudoning xohishini bajarib, O‘z tanasini biz uchun qurbon qildi. Bu yagona qurbonligi orqali bizni gunohdan pokladi.</div>
  <div id="11"><sup><a href="https://www.kitobook.com/compare/book/65/10/11/" title="сравнение переводов, параллельные ссылки">11</a></sup> Ruhoniylar har kuni Xudoga xizmat qiladilar. Bir xil qurbonliklarni qayta–qayta keltiradilar. Ammo bu qurbonliklar hech qachon gunohni yuva olmaydi.</div>
  <div id="12"><sup><a href="https://www.kitobook.com/compare/book/65/10/12/" title="сравнение переводов, параллельные ссылки">12</a></sup> Masih esa gunohlarni abadiy yuvib tashlaydigan yagona qurbonlikni keltirib, Xudoning o‘ng tomonida o‘tirdi.</div>
  <div id="13"><sup><a href="https://www.kitobook.com/compare/book/65/10/13/" title="сравнение переводов, параллельные ссылки">13</a></sup> “Xudo dushmanlarimni oyoqlarim ostiga poyandoz qiladi”, — deb Masih o‘sha vaqtdan beri kutmoqda.</div>
  <div id="14"><sup><a href="https://www.kitobook.com/compare/book/65/10/14/" title="сравнение переводов, параллельные ссылки">14</a></sup> Darvoqe, U bittagina qurbonlik orqali gunohdan poklagan odamlarini to abad barkamol qildi.</div>
  <div id="15"><sup><a href="https://www.kitobook.com/compare/book/65/10/15/" title="сравнение переводов, параллельные ссылки">15</a></sup> Muqaddas Ruh ham bu haqda bizga shahodat berib, dedi:</div>
  <div id="16"><sup><a href="https://www.kitobook.com/compare/book/65/10/16/" title="сравнение переводов, параллельные ссылки">16</a></sup> “Egamiz shunday demoqda: ‘Men kelajakda Isroil xalqi bilan tuzadigan ahd shunday bo‘ladi: Men qonunlarimni odamlarning yuragiga solib qo‘yaman, qonunlarimni onglariga yozaman.</div>
  <div id="17"><sup><a href="https://www.kitobook.com/compare/book/65/10/17/" title="сравнение переводов, параллельные ссылки">17</a></sup> Men ularning gunohlaru qabihliklarini hech qachon esga olmayman.’”</div>
  <div id="18"><sup><a href="https://www.kitobook.com/compare/book/65/10/18/" title="сравнение переводов, параллельные ссылки">18</a></sup> Demak, Xudo gunohlarni kechirgan bo‘lsa, boshqa qurbonlik keltirishning hojati yo‘q.</div>
  <div id="19"><sup><a href="https://www.kitobook.com/compare/book/65/10/19/" title="сравнение переводов, параллельные ссылки">19</a></sup> Ey birodarlarim, Iso Masihning qoni tufayli endi biz Eng muqaddas xonaga dadillik bilan kira olamiz.</div>
  <div id="20"><sup><a href="https://www.kitobook.com/compare/book/65/10/20/" title="сравнение переводов, параллельные ссылки">20</a></sup> Chunki Iso biz uchun yangi yo‘lni ochib berdi. U Chodirdagi parda orqali, ya’ni qurbon qilingan O‘z tanasi orqali hayot sari yetaklaydigan yo‘lni ochdi.</div>
  <div id="21"><sup><a href="https://www.kitobook.com/compare/book/65/10/21/" title="сравнение переводов, параллельные ссылки">21</a></sup> Ha, bizning ulug‘ Ruhoniyimiz bor, U Xudoning butun xonadoni ustidan mas’uldir.</div>
  <div id="22"><sup><a href="https://www.kitobook.com/compare/book/65/10/22/" title="сравнение переводов, параллельные ссылки">22</a></sup> Shunday ekan, samimiy qalb va mustahkam ishonch bilan Xudoga yaqinlashaylik. Axir, Masih O‘z qoni bilan qalblarimizni poklab, vijdonimizni qiynagan hamma gunohlardan tozaladi. Badanimiz ham toza suv bilan yuvildi.</div>
  <div id="23"><sup><a href="https://www.kitobook.com/compare/book/65/10/23/" title="сравнение переводов, параллельные ссылки">23</a></sup> Endi o‘zimiz e’tirof etgan umidimizni ikkilanmay mahkam tutaylik. Chunki va’da bergan Xudo O‘z so‘ziga sodiqdir.</div>
  <div id="24"><sup><a href="https://www.kitobook.com/compare/book/65/10/24/" title="сравнение переводов, параллельные ссылки">24</a></sup> Bir–birimizga e’tiborli bo‘lib, bir–birimizni mehr–muhabbatga va xayrli ishlarga chorlaylik.</div>
  <div id="25"><sup><a href="https://www.kitobook.com/compare/book/65/10/25/" title="сравнение переводов, параллельные ссылки">25</a></sup> Ba’zi odamlarga o‘xshab, yig‘ilishlarimizni qoldirmaylik. Aksincha, Rabbimiz Isoning keladigan kuni yaqinlashib qolganini bilib, bir– birimizni yanada ko‘proq ruhlantiraylik.</div>
  <div id="26"><sup><a href="https://www.kitobook.com/compare/book/65/10/26/" title="сравнение переводов, параллельные ссылки">26</a></sup> Agar biz haqiqatni bilib olgandan keyin, ataylab gunoh qilishda davom etsak, bu gunohlarimizni hech qanday qurbonlik yuva olmaydi.</div>
  <div id="27"><sup><a href="https://www.kitobook.com/compare/book/65/10/27/" title="сравнение переводов, параллельные ссылки">27</a></sup> Shunda qo‘rquv ichra Xudoning hukmini kutishdan boshqa ilojimiz qolmaydi. Oqibatda Xudoning dushmanlari bilan birga lovullagan olovda yonish bizning qismatimiz bo‘ladi.</div>
  <div id="28"><sup><a href="https://www.kitobook.com/compare/book/65/10/28/" title="сравнение переводов, параллельные ссылки">28</a></sup> Musoning Tavrotiga bo‘ysunishni rad etgan odam ikki yoki uch guvohning shahodati asosida shafqatsizlarcha o‘ldirilardi.</div>
  <div id="29"><sup><a href="https://www.kitobook.com/compare/book/65/10/29/" title="сравнение переводов, параллельные ссылки">29</a></sup> Shunday ekan, Xudoning O‘g‘lini oyoq osti qilgan odamni qanday jazo kutishini bir tasavvur qilib ko‘ringlar! Masihning ahd qoni bilan poklanib, so‘ng uni bulg‘agan odamning holi nima kechadi?! Xudoning inoyat Ruhini haqorat qilganning holi nima kechadi?!</div>
  <div id="30"><sup><a href="https://www.kitobook.com/compare/book/65/10/30/" title="сравнение переводов, параллельные ссылки">30</a></sup> Axir, biz quyidagi so‘zlarni aytgan Xudoni yaxshi bilamiz: “Men qasos olaman, jazosini beraman. Men O‘z xalqimni hukm etaman.”</div>
  <div id="31"><sup><a href="https://www.kitobook.com/compare/book/65/10/31/" title="сравнение переводов, параллельные ссылки">31</a></sup> Ha, barhayot Xudoning qo‘liga tushib qolish naqadar dahshatlidir!</div>
  <div id="32"><sup><a href="https://www.kitobook.com/compare/book/65/10/32/" title="сравнение переводов, параллельные ссылки">32</a></sup> O‘tmishingizni eslanglar. O‘shanda sizlar Xudoning nurini ko‘rib, ko‘p azob–uqubatlarga bardosh bergan edingizlar.</div>
  <div id="33"><sup><a href="https://www.kitobook.com/compare/book/65/10/33/" title="сравнение переводов, параллельные ссылки">33</a></sup> Ba’zida sizlarni hammaning oldida haqoratlab, xor qilishardi. Boshqa paytlarda bunday ahvolda qolgan birodarlaringizga yon bosardingiz.</div>
  <div id="34"><sup><a href="https://www.kitobook.com/compare/book/65/10/34/" title="сравнение переводов, параллельные ссылки">34</a></sup> Qamoqda bo‘lganlarga hamdard bo‘lardingiz, mulkingiz musodara qilinganda buni xursandchilik bilan qabul qilardingiz, chunki sizlarda boqiy boylik borligini bilardingizlar.</div>
  <div id="35"><sup><a href="https://www.kitobook.com/compare/book/65/10/35/" title="сравнение переводов, параллельные ссылки">35</a></sup> Shunday ekan, oldingiday imonda qat’iyatli bo‘linglar! Shunda buyuk mukofot olasizlar.</div>
  <div id="36"><sup><a href="https://www.kitobook.com/compare/book/65/10/36/" title="сравнение переводов, параллельные ссылки">36</a></sup> Sabr–toqatli bo‘lib, Xudoning irodasini bajaringlar. Shunda Xudoning va’dasiga erishasizlar.</div>
  <div id="37"><sup><a href="https://www.kitobook.com/compare/book/65/10/37/" title="сравнение переводов, параллельные ссылки">37</a></sup> Axir, Muqaddas Bitiklarda yozilganday, hademay kelishi kerak bo‘lgan Zot keladi. U kech qolmaydi.</div>
  <div id="38"><sup><a href="https://www.kitobook.com/compare/book/65/10/38/" title="сравнение переводов, параллельные ссылки">38</a></sup> Xudoning solihlari Unga bo‘lgan sadoqati tufayli tirik qolishadi. Bordi–yu, birortasi imondan qaytsa, Xudo undan rozi bo‘lmaydi.</div>
  <div id="39"><sup><a href="https://www.kitobook.com/compare/book/65/10/39/" title="сравнение переводов, параллельные ссылки">39</a></sup> Biz esa imondan qaytib, halok bo‘ladigan odamlardan emasmiz. Biz imonimizga sodiq qolgan, najot topgan odamlarmiz.</div>
</div>