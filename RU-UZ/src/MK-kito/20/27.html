<div itemprop="articleBody" class="text">
  <div id="1"><sup><a href="https://www.kitobook.com/compare/book/20/27/1/" title="сравнение переводов, параллельные ссылки">1</a></sup> Ertangi kun bilan maqtanma, uning nima olib kelishini bilmaysan–ku!</div>
  <div id="2"><sup><a href="https://www.kitobook.com/compare/book/20/27/2/" title="сравнение переводов, параллельные ссылки">2</a></sup> Seni o‘zing emas, boshqalar, o‘z og‘zing emas, o‘zgalar maqtasin.</div>
  <div id="3"><sup><a href="https://www.kitobook.com/compare/book/20/27/3/" title="сравнение переводов, параллельные ссылки">3</a></sup> Tosh ham, qum ham og‘ir, aqlsizning g‘azabi esa ikkovidan ham og‘irroq.</div>
  <div id="4"><sup><a href="https://www.kitobook.com/compare/book/20/27/4/" title="сравнение переводов, параллельные ссылки">4</a></sup> Jahl — zolim, g‘azab bir toshqindir, rashk oldida kim bardosh bera oladi?!</div>
  <div id="5"><sup><a href="https://www.kitobook.com/compare/book/20/27/5/" title="сравнение переводов, параллельные ссылки">5</a></sup> Oshkora tanbeh pinhona mehrdan yaxshiroq.</div>
  <div id="6"><sup><a href="https://www.kitobook.com/compare/book/20/27/6/" title="сравнение переводов, параллельные ссылки">6</a></sup> Dushmanning shirin so‘zi emas, do‘stning kaltaklashi sadoqatni ko‘rsatadi.</div>
  <div id="7"><sup><a href="https://www.kitobook.com/compare/book/20/27/7/" title="сравнение переводов, параллельные ссылки">7</a></sup> To‘q odam asalni ham oyoq osti qiladi, ochga esa achchiq narsa ham shirin.</div>
  <div id="8"><sup><a href="https://www.kitobook.com/compare/book/20/27/8/" title="сравнение переводов, параллельные ссылки">8</a></sup> O‘z uyini tashlab ketgan odam inidan ayrilgan qushga o‘xshaydi.</div>
  <div id="9"><sup><a href="https://www.kitobook.com/compare/book/20/27/9/" title="сравнение переводов, параллельные ссылки">9</a></sup> Xushbo‘y moy va muattar atir ko‘ngilni shod qiladi, do‘stning samimiy maslahati esa quvonch keltiradi.</div>
  <div id="10"><sup><a href="https://www.kitobook.com/compare/book/20/27/10/" title="сравнение переводов, параллельные ссылки">10</a></sup> O‘z do‘stingni va otangning do‘stini tashlama, og‘ir kunda akangnikiga chopma, yaqin qo‘shni uzoqdagi akadan yaxshiroq.</div>
  <div id="11"><sup><a href="https://www.kitobook.com/compare/book/20/27/11/" title="сравнение переводов, параллельные ссылки">11</a></sup> Ey, o‘g‘lim, dono bo‘l, qalbimni quvontir, shunda birov meni tanqid qilsa ham, javob qaytara olaman.</div>
  <div id="12"><sup><a href="https://www.kitobook.com/compare/book/20/27/12/" title="сравнение переводов, параллельные ссылки">12</a></sup> Es–hushli odam xavf–xatarni ko‘rib yashirinadi, sodda esa to‘xtamasdan boraveradi, shuning uchun qiynaladi.</div>
  <div id="13"><sup><a href="https://www.kitobook.com/compare/book/20/27/13/" title="сравнение переводов, параллельные ссылки">13</a></sup> Begonaga kafillik qilsang, kiyimini yechib ol, chet ellikdan esa garov ol.</div>
  <div id="14"><sup><a href="https://www.kitobook.com/compare/book/20/27/14/" title="сравнение переводов, параллельные ссылки">14</a></sup> Tong–saharlab do‘stiga hamdu sano aytgan odam unga la’nat o‘qigan bo‘ladi.</div>
  <div id="15"><sup><a href="https://www.kitobook.com/compare/book/20/27/15/" title="сравнение переводов, параллельные ссылки">15</a></sup> Janjalkash xotin yomg‘irli kunda to‘xtamay tomayotgan chakkaga o‘xshaydi.</div>
  <div id="16"><sup><a href="https://www.kitobook.com/compare/book/20/27/16/" title="сравнение переводов, параллельные ссылки">16</a></sup> Uni boshqarish shamolni boshqarish yoki o‘ng qo‘l bilan moyni ushlash demakdir.</div>
  <div id="17"><sup><a href="https://www.kitobook.com/compare/book/20/27/17/" title="сравнение переводов, параллельные ссылки">17</a></sup> Temir temirni o‘tkirlaydi, inson esa do‘stini.</div>
  <div id="18"><sup><a href="https://www.kitobook.com/compare/book/20/27/18/" title="сравнение переводов, параллельные ссылки">18</a></sup> Anjirni parvarish qilgan odam uning mevasidan bahramand bo‘ladi, sohibiga yaxshi qaragan esa izzat–hurmatli bo‘ladi.</div>
  <div id="19"><sup><a href="https://www.kitobook.com/compare/book/20/27/19/" title="сравнение переводов, параллельные ссылки">19</a></sup> Suv insonning yuzini aks ettirgani kabi, yuragi ham uning ko‘zgusidir.</div>
  <div id="20"><sup><a href="https://www.kitobook.com/compare/book/20/27/20/" title="сравнение переводов, параллельные ссылки">20</a></sup> O‘lim va Halokat hech to‘ymaganiday, insonning ko‘zi ham aslo to‘ymaydi.</div>
  <div id="21"><sup><a href="https://www.kitobook.com/compare/book/20/27/21/" title="сравнение переводов, параллельные ссылки">21</a></sup> Kumush, oltin olovda sinaladi, odam esa maqtovda.</div>
  <div id="22"><sup><a href="https://www.kitobook.com/compare/book/20/27/22/" title="сравнение переводов, параллельные ссылки">22</a></sup> Ahmoqni keliga solib don bilan birga yanchsang ham, ahmoqligi undan ajralmaydi.</div>
  <div id="23"><sup><a href="https://www.kitobook.com/compare/book/20/27/23/" title="сравнение переводов, параллельные ссылки">23</a></sup> Qo‘ylaringning ahvolini yaxshi bil, podalaringga yaxshi qara.</div>
  <div id="24"><sup><a href="https://www.kitobook.com/compare/book/20/27/24/" title="сравнение переводов, параллельные ссылки">24</a></sup> Chunki boylik ham, toj ham abadiy emas.</div>
  <div id="25"><sup><a href="https://www.kitobook.com/compare/book/20/27/25/" title="сравнение переводов, параллельные ссылки">25</a></sup> O‘tlar qurib, yangi ko‘katlar o‘sib chiqqanda, qir–adirdagi o‘t–o‘lanlar yig‘ib olinganda,</div>
  <div id="26"><sup><a href="https://www.kitobook.com/compare/book/20/27/26/" title="сравнение переводов, параллельные ссылки">26</a></sup> qo‘zilar kiyim–kechagingni, echkilar esa dala bahosini qoplaydi.</div>
  <div id="27"><sup><a href="https://www.kitobook.com/compare/book/20/27/27/" title="сравнение переводов, параллельные ссылки">27</a></sup> Echkilarning suti ko‘p, senga ham, uy ahlingga ham, hatto xizmatkorlaringga ham yetarli.</div>
</div>