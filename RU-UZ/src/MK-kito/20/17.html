<div itemprop="articleBody" class="text">
  <div id="1"><sup><a href="https://www.kitobook.com/compare/book/20/17/1/" title="сравнение переводов, параллельные ссылки">1</a></sup> Dasturxoni to‘la janjalli uydan, bir tishlam qattiq noni bor tinch xonadon yaxshiroq.</div>
  <div id="2"><sup><a href="https://www.kitobook.com/compare/book/20/17/2/" title="сравнение переводов, параллельные ссылки">2</a></sup> Sharmandali ish qiladigan o‘g‘il ustidan farosatli qul hukmronlik qiladi, u aka–ukalar qatori merosga sherik bo‘ladi.</div>
  <div id="3"><sup><a href="https://www.kitobook.com/compare/book/20/17/3/" title="сравнение переводов, параллельные ссылки">3</a></sup> Kumush, oltin olovda sinaladi, odamlarning qalbini esa Egamiz sinaydi.</div>
  <div id="4"><sup><a href="https://www.kitobook.com/compare/book/20/17/4/" title="сравнение переводов, параллельные ссылки">4</a></sup> Fosiqlar yovuz odamlarning gapiga kiradi, yolg‘onchi esa g‘iybatga quloq soladi.</div>
  <div id="5"><sup><a href="https://www.kitobook.com/compare/book/20/17/5/" title="сравнение переводов, параллельные ссылки">5</a></sup> Kambag‘alni mazax qilgan ularni Yaratganni tahqirlaydi, qiyinchilikda quvonadigan jazosiz qolmaydi.</div>
  <div id="6"><sup><a href="https://www.kitobook.com/compare/book/20/17/6/" title="сравнение переводов, параллельные ссылки">6</a></sup> Nabiralar — keksalarning toju taxti, o‘g‘illarning shon–shuhrati otalaridir.</div>
  <div id="7"><sup><a href="https://www.kitobook.com/compare/book/20/17/7/" title="сравнение переводов, параллельные ссылки">7</a></sup> Yaxshi so‘z nodonga yarashmagandek, yolg‘onchilik ulug‘sifat odamga aslo to‘g‘ri kelmaydi.</div>
  <div id="8"><sup><a href="https://www.kitobook.com/compare/book/20/17/8/" title="сравнение переводов, параллельные ссылки">8</a></sup> Pora egasining nazarida sehrli qimmatbaho tosh, go‘yo hamma yerda omad keltiradi.</div>
  <div id="9"><sup><a href="https://www.kitobook.com/compare/book/20/17/9/" title="сравнение переводов, параллельные ссылки">9</a></sup> Gunohni berkitgan do‘stlikni saqlaydi, uni kavlashtirgan esa do‘stni uzoqlashtiradi.</div>
  <div id="10"><sup><a href="https://www.kitobook.com/compare/book/20/17/10/" title="сравнение переводов, параллельные ссылки">10</a></sup> Donoga berilgan bitta tanbeh nodonning boshida singan yuzta kaltakdan ta’sirliroq.</div>
  <div id="11"><sup><a href="https://www.kitobook.com/compare/book/20/17/11/" title="сравнение переводов, параллельные ссылки">11</a></sup> Fosiq faqat g‘alayon payida bo‘ladi, shuning uchun unga yovuz elchi yuboriladi.</div>
  <div id="12"><sup><a href="https://www.kitobook.com/compare/book/20/17/12/" title="сравнение переводов, параллельные ссылки">12</a></sup> Tentakning ahmoqligiga yo‘liqqandan ko‘ra, bolalaridan ayrilgan ona ayiqqa duch kelgan yaxshiroq.</div>
  <div id="13"><sup><a href="https://www.kitobook.com/compare/book/20/17/13/" title="сравнение переводов, параллельные ссылки">13</a></sup> Yaxshilikka yomonlik qilganning xonadonidan yomonlik arimaydi.</div>
  <div id="14"><sup><a href="https://www.kitobook.com/compare/book/20/17/14/" title="сравнение переводов, параллельные ссылки">14</a></sup> Janjalning boshlanishi — suv urib ketishiday, chiqmay turib uni to‘xtat.</div>
  <div id="15"><sup><a href="https://www.kitobook.com/compare/book/20/17/15/" title="сравнение переводов, параллельные ссылки">15</a></sup> Fosiqni oqlash, solihni ayblash — ikkovi ham Egamizga jirkanchdir.</div>
  <div id="16"><sup><a href="https://www.kitobook.com/compare/book/20/17/16/" title="сравнение переводов, параллельные ссылки">16</a></sup> Bu nima?! Nodonning qo‘lida boylik bor, “Donolik sotib olay”, — deydi, lekin unda aql yo‘q.</div>
  <div id="17"><sup><a href="https://www.kitobook.com/compare/book/20/17/17/" title="сравнение переводов, параллельные ссылки">17</a></sup> Do‘st har qachon sevish uchundir, aka–ukalar ham og‘ir kun uchun tug‘ilgan.</div>
  <div id="18"><sup><a href="https://www.kitobook.com/compare/book/20/17/18/" title="сравнение переводов, параллельные ссылки">18</a></sup> Qo‘l tashlab birovga kafillik qiladigan aqlsizdir.</div>
  <div id="19"><sup><a href="https://www.kitobook.com/compare/book/20/17/19/" title="сравнение переводов, параллельные ссылки">19</a></sup> Gunohni yaxshi ko‘rgan urush–janjalni sevar, o‘ziga bino qo‘ygan halokat qidirar.</div>
  <div id="20"><sup><a href="https://www.kitobook.com/compare/book/20/17/20/" title="сравнение переводов, параллельные ссылки">20</a></sup> Makkor yurakli yaxshilikka erishmaydi, egri til esa kulfatga duchor bo‘ladi.</div>
  <div id="21"><sup><a href="https://www.kitobook.com/compare/book/20/17/21/" title="сравнение переводов, параллельные ссылки">21</a></sup> Nodon farzandli bo‘lish qayg‘u keltiradi, ahmoqning otasi esa shodlik nimaligini bilmaydi.</div>
  <div id="22"><sup><a href="https://www.kitobook.com/compare/book/20/17/22/" title="сравнение переводов, параллельные ссылки">22</a></sup> Shod yurak — shifobaxsh dori, g‘am–kulfat esa jonning egovidir.</div>
  <div id="23"><sup><a href="https://www.kitobook.com/compare/book/20/17/23/" title="сравнение переводов, параллельные ссылки">23</a></sup> Fosiq qo‘ynidan pora olib adolat yo‘lini o‘zgartiradi.</div>
  <div id="24"><sup><a href="https://www.kitobook.com/compare/book/20/17/24/" title="сравнение переводов, параллельные ссылки">24</a></sup> Fahm–farosatli inson donolikka qaraydi, nodonning ko‘zi esa dunyoning narigi chetida.</div>
  <div id="25"><sup><a href="https://www.kitobook.com/compare/book/20/17/25/" title="сравнение переводов, параллельные ссылки">25</a></sup> Ahmoq farzand — otasiga qayg‘u, uni tuqqan onaga esa g‘amdir.</div>
  <div id="26"><sup><a href="https://www.kitobook.com/compare/book/20/17/26/" title="сравнение переводов, параллельные ссылки">26</a></sup> Solihni jazolash, amaldorni odilligi uchun koyish yaxshi emas.</div>
  <div id="27"><sup><a href="https://www.kitobook.com/compare/book/20/17/27/" title="сравнение переводов, параллельные ссылки">27</a></sup> Kam gapirgan — dono, og‘ir, vazmin esa idroklidir.</div>
  <div id="28"><sup><a href="https://www.kitobook.com/compare/book/20/17/28/" title="сравнение переводов, параллельные ссылки">28</a></sup> Ahmoq ham indamay o‘tirsa dono, tilini tiygan esa farosatli hisoblanadi.</div>
</div>