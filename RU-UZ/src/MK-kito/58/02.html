<div itemprop="articleBody" class="text">
  <div id="1"><sup><a href="https://www.kitobook.com/compare/book/58/02/1/" title="сравнение переводов, параллельные ссылки">1</a></sup> Men sizlar uchun, shuningdek, Laodikiya shahridagilar hamda shaxsan yuzimni ko‘rmagan imonlilarning hammasi uchun naqadar zo‘r g‘ayrat bilan mehnat qilayotganimni bilishingizni istayman.</div>
  <div id="2"><sup><a href="https://www.kitobook.com/compare/book/58/02/2/" title="сравнение переводов, параллельные ссылки">2</a></sup> Maqsadim shuki, sizlar dadil bo‘ling, muhabbat ruhi sizlarni birlashtirsin, Otamiz Xudoning siri — Masih haqida chuqur va boy tushunchaga ega bo‘ling.</div>
  <div id="3"><sup><a href="https://www.kitobook.com/compare/book/58/02/3/" title="сравнение переводов, параллельные ссылки">3</a></sup> Chunki donolik va ilmu ma’rifatning hamma xazinalari Masihda pinhondir.</div>
  <div id="4"><sup><a href="https://www.kitobook.com/compare/book/58/02/4/" title="сравнение переводов, параллельные ссылки">4</a></sup> Hech kim sizlarni tilyog‘lamalik bilan yo‘ldan ozdirmasin, deb men sizlarga shularni aytyapman.</div>
  <div id="5"><sup><a href="https://www.kitobook.com/compare/book/58/02/5/" title="сравнение переводов, параллельные ссылки">5</a></sup> Garchi men jisman sizlarning orangizda bo‘lmasam ham, fikru zikrim siz bilanman. Sizlarning tartib-intizomingiz va Masihga bo‘lgan sog‘lom imoningizni ko‘rib sevinyapman.</div>
  <div id="6"><sup><a href="https://www.kitobook.com/compare/book/58/02/6/" title="сравнение переводов, параллельные ссылки">6</a></sup> Sizlar Iso Masihni Rabbimiz, deb qabul qilgan ekansizlar, doimo U ko‘rsatgan yo‘ldan yuravering.</div>
  <div id="7"><sup><a href="https://www.kitobook.com/compare/book/58/02/7/" title="сравнение переводов, параллельные ссылки">7</a></sup> Olgan ta’limotingizga muvofiq, Masihda tomir yoyib, qaror toping. Imoningizda qattiq turing, Xudoga shukronalar tilingizdan tushmasin.</div>
  <div id="8"><sup><a href="https://www.kitobook.com/compare/book/58/02/8/" title="сравнение переводов, параллельные ссылки">8</a></sup> Ehtiyot bo‘linglar, hech kim falsafa va quruq safsatalar bilan sizlarni avramasin. Bunday gaplar Masihga emas, balki insonlarning an’anasiga, dunyoning xurofiy kuchlariga asoslanadi.</div>
  <div id="9"><sup><a href="https://www.kitobook.com/compare/book/58/02/9/" title="сравнение переводов, параллельные ссылки">9</a></sup> Xudo O‘zining butun borlig‘i bilan to‘la-to‘kis Masihning vujudida mavjuddir.</div>
  <div id="10"><sup><a href="https://www.kitobook.com/compare/book/58/02/10/" title="сравнение переводов, параллельные ссылки">10</a></sup> Masihga tegishli bo‘lganingiz uchun hayotingiz to‘la–to‘kis, chunki U har bir kuch va hokimiyatdan ustundir.</div>
  <div id="11"><sup><a href="https://www.kitobook.com/compare/book/58/02/11/" title="сравнение переводов, параллельные ссылки">11</a></sup> Masih orqali sizlar sunnat qilindingiz, bu jismoniy sunnat emas, balki Masih orqali qilinadigan sunnat, ya’ni gunohkor tabiatning kesib tashlanishidir.</div>
  <div id="12"><sup><a href="https://www.kitobook.com/compare/book/58/02/12/" title="сравнение переводов, параллельные ссылки">12</a></sup> Suvga cho‘mdirilish orqali Masih bilan birga ko‘mildingiz. Masihni o‘likdan tiriltirgan Xudoning qudratiga bo‘lgan imoningiz tufayli Masih bilan birga tirildingiz.</div>
  <div id="13"><sup><a href="https://www.kitobook.com/compare/book/58/02/13/" title="сравнение переводов, параллельные ссылки">13</a></sup> Ilgari sizlar sunnatsiz, gunohga botgan bo‘lib, ruhan o‘lik edingizlar. Endi esa Xudo barcha gunohlaringizni kechirib, sizlarni Masih bilan birga tiriltirdi.</div>
  <div id="14"><sup><a href="https://www.kitobook.com/compare/book/58/02/14/" title="сравнение переводов, параллельные ссылки">14</a></sup> Bizga qarshi yozilgan ayblov hukmini Xudo bekor qildi, ya’ni o‘sha hukmni xochga mixlab, kuchdan qoldirdi.</div>
  <div id="15"><sup><a href="https://www.kitobook.com/compare/book/58/02/15/" title="сравнение переводов, параллельные ссылки">15</a></sup> O‘sha xoch orqali koinotdagi kuchlaru hukmronliklar ustidan g‘alaba qozonib, ularni qurolsizlantirdi. O‘zining g‘olibona yurishida ularning tutqun ekanligini namoyish etib, sharmanda qildi.</div>
  <div id="16"><sup><a href="https://www.kitobook.com/compare/book/58/02/16/" title="сравнение переводов, параллельные ссылки">16</a></sup> Shuning uchun yegulik-ichgulik, diniy bayramlar, yangi oy shodiyonalari yoki Shabbat kuni xususida hech kim sizlarga qonun-qoida chiqarmasin.</div>
  <div id="17"><sup><a href="https://www.kitobook.com/compare/book/58/02/17/" title="сравнение переводов, параллельные ссылки">17</a></sup> O‘sha urf–odatlar kelajakning sharpasigina xolos, ammo haqiqiy hayot Masihdadir.</div>
  <div id="18"><sup><a href="https://www.kitobook.com/compare/book/58/02/18/" title="сравнение переводов, параллельные ссылки">18</a></sup> Shunday ekan, dindorlikka berilib, o‘zini mo‘minlikka soladiganlar, farishtalarga sig‘inadiganlar sizlarni kamsitsa, e’tibor bermanglar. Ular ko‘rgan vahiylari bilan maqtanadigan, aql–zakovati bilan mag‘rurlanadigan odamlardir.</div>
  <div id="19"><sup><a href="https://www.kitobook.com/compare/book/58/02/19/" title="сравнение переводов, параллельные ссылки">19</a></sup> Bunday kishilar Masihdan ajralgan. Masih — O‘z tanasi, ya’ni jamoatning Boshidir. Mana shu Boshdan butun badan hayotbaxsh kuch olib, payu bo‘g‘inlar orqali o‘zaro ulanib, Xudoning xohishi bo‘yicha o‘sadi.</div>
  <div id="20"><sup><a href="https://www.kitobook.com/compare/book/58/02/20/" title="сравнение переводов, параллельные ссылки">20</a></sup> Agar sizlar Masih bilan birga o‘lgan bo‘lsangizlar, dunyoning xurofiy kuchlari uchun ham o‘lgan bo‘lasizlar. Unday bo‘lsa yana nimaga bu dunyoga qul bo‘lib,</div>
  <div id="21"><sup><a href="https://www.kitobook.com/compare/book/58/02/21/" title="сравнение переводов, параллельные ссылки">21</a></sup> “tegma”, “yema”, “ushlama” degan qonun-qoidalarga bo‘ysunasizlar?!</div>
  <div id="22"><sup><a href="https://www.kitobook.com/compare/book/58/02/22/" title="сравнение переводов, параллельные ссылки">22</a></sup> Bu insoniy ta’limotlar va qoidalar ishlatilgan sari yo‘q bo‘lib ketadigan narsalar haqida–ku!</div>
  <div id="23"><sup><a href="https://www.kitobook.com/compare/book/58/02/23/" title="сравнение переводов, параллельные ссылки">23</a></sup> Garchi bu qoidalar keltirib chiqargan dindorlik, o‘zini mo‘minlikka solish, badanni qiynash odamlarga hikmatday tuyulsa–da, aslida ular shahvatu nafsga bo‘lgan ishtiyoqni ko‘paytiradi.</div>
</div>