<div itemprop="articleBody" class="text">
  <div id="1"><sup><a href="https://www.kitobook.com/compare/book/27/04/1/" title="сравнение переводов, параллельные ссылки">1</a></sup> Men, Navuxadnazar, o‘z uyimda xotirjam, shohona saroyimda rohat–farog‘atda yashayotgan edim.</div>
  <div id="2"><sup><a href="https://www.kitobook.com/compare/book/27/04/2/" title="сравнение переводов, параллельные ссылки">2</a></sup> Ammo bir kuni kechasi ko‘rgan tushim yuragimga allaqanday vahima soldi. Bu tushim meni dahshatga tushirgan edi.</div>
  <div id="3"><sup><a href="https://www.kitobook.com/compare/book/27/04/3/" title="сравнение переводов, параллельные ссылки">3</a></sup> Men tushimning ta’birini bilishni istab, Bobildagi hamma saroy maslahatchilarini huzurimga keltirishni buyurdim.</div>
  <div id="4"><sup><a href="https://www.kitobook.com/compare/book/27/04/4/" title="сравнение переводов, параллельные ссылки">4</a></sup> Qoshimda hozir bo‘lgan folbin, munajjim, afsungar va rammollar tushimni eshitdilar–u, ammo uni ta’birlay olmadilar.</div>
  <div id="5"><sup><a href="https://www.kitobook.com/compare/book/27/04/5/" title="сравнение переводов, параллельные ссылки">5</a></sup> Nihoyat, Doniyor keldi (uning Beltashazar degan ismi men sig‘inadigan xudoning ismi bilan hamohangdir). Doniyor muqaddas xudolarning ruhi bilan to‘ladir. Men unga tushimni aytib berdim:</div>
  <div id="6"><sup><a href="https://www.kitobook.com/compare/book/27/04/6/" title="сравнение переводов, параллельные ссылки">6</a></sup> — Ey, Beltashazar, folbinlarning boshlig‘i, senda muqaddas xudolarning ruhi borligi menga ayon, har qanday sir senga oshkordir. Ko‘rgan tushimning ta’birini menga aytib ber.</div>
  <div id="7"><sup><a href="https://www.kitobook.com/compare/book/27/04/7/" title="сравнение переводов, параллельные ссылки">7</a></sup> Tushimda men dunyoning qoq o‘rtasida o‘sayotgan bir daraxtni ko‘rdim. U nihoyatda ulkan edi.</div>
  <div id="8"><sup><a href="https://www.kitobook.com/compare/book/27/04/8/" title="сравнение переводов, параллельные ссылки">8</a></sup> Daraxt o‘sib borib uchi bilan osmonga yetdi. Daraxtni dunyoning to‘rt burchagidan turib ko‘rsa bo‘lar edi.</div>
  <div id="9"><sup><a href="https://www.kitobook.com/compare/book/27/04/9/" title="сравнение переводов, параллельные ссылки">9</a></sup> Uning yaproqlari nihoyatda chiroyli, mo‘l mevalari butun dunyoni ta’min qilar edi. Yovvoyi hayvonlar uning tagida pana topar, osmondagi qushlar shoxlarida in qurar, yer yuzidagi barcha mavjudot undan oziqlanar edi.</div>
  <div id="10"><sup><a href="https://www.kitobook.com/compare/book/27/04/10/" title="сравнение переводов, параллельные ссылки">10</a></sup> Men to‘shagimda yotib, kelgan vahiyni tomosha qilayotganimda, osmondan kuzatuvchi bir farishta tushib keldi.</div>
  <div id="11"><sup><a href="https://www.kitobook.com/compare/book/27/04/11/" title="сравнение переводов, параллельные ссылки">11</a></sup> U ovozini baland qilib shunday dedi: “Daraxtni yiqitinglar, shoxlarini chopib tashlanglar, yaproqlarini uzib, mevalarini sochib yuboringlar. Tagidagi hayvonlarni haydanglar, shoxlardagi qushlarni uchiringlar.</div>
  <div id="12"><sup><a href="https://www.kitobook.com/compare/book/27/04/12/" title="сравнение переводов, параллельные ссылки">12</a></sup> Ammo daraxtning to‘nkasi va ildizlariga tegmanglar, ularni temir va bronza bilan zanjirlab, mayin dasht o‘tlari orasida qoldiringlar. Daraxt timsolidagi bu odam osmondan tushgan shudringga cho‘milsin, yovvoyi hayvonlar bilan yashab, nasibasini dasht o‘tlari orasidan terib yesin.</div>
  <div id="13"><sup><a href="https://www.kitobook.com/compare/book/27/04/13/" title="сравнение переводов, параллельные ссылки">13</a></sup> Undan inson ongi olib tashlansin. U yetti yil mobaynida ongsiz hayvonday yashasin.</div>
  <div id="14"><sup><a href="https://www.kitobook.com/compare/book/27/04/14/" title="сравнение переводов, параллельные ссылки">14</a></sup> Bu hukmni kuzatuvchi farishtalar chiqarishdi, toki har bir mavjudot Xudoyi Taoloni inson saltanatining yagona Hukmdori deb bilsin. U shohlikni xohlagan odamiga berar, xokisor qashshoqni taxtga o‘tqazar.”</div>
  <div id="15"><sup><a href="https://www.kitobook.com/compare/book/27/04/15/" title="сравнение переводов, параллельные ссылки">15</a></sup> Men, Navuxadnazar, ko‘rgan tushim mana shudir. Endi sen, Beltashazar, menga uning ta’birini aytib ber, chunki saroy maslahatchilari tushimni ta’birlay olmadilar. Sen esa buning uddasidan chiqasan, chunki senda muqaddas xudolarning ruhi bor.</div>
  <div id="16"><sup><a href="https://www.kitobook.com/compare/book/27/04/16/" title="сравнение переводов, параллельные ссылки">16</a></sup> So‘ng Beltashazar, ya’ni Doniyor bir qancha vaqt o‘ziga kelolmay turdi. Mening tushim uni dahshatga tushirar edi. — Beltashazar, tushim va uning ta’biri seni dahshatga solmasin, — dedim unga men. — Hazratim, — deb gapini boshladi Beltashazar. — Iloyim, bu tushingiz va uning ta’biri dushmanlaringiz boshiga tushsin!</div>
  <div id="17"><sup><a href="https://www.kitobook.com/compare/book/27/04/17/" title="сравнение переводов, параллельные ссылки">17</a></sup> Siz, uchi osmon bilan o‘pishgan baland bir daraxtni ko‘rdingiz. Bu daraxt shu qadar ulkan ediki, uni dunyoning to‘rt burchagidan turib ko‘rsa bo‘lar edi.</div>
  <div id="18"><sup><a href="https://www.kitobook.com/compare/book/27/04/18/" title="сравнение переводов, параллельные ссылки">18</a></sup> Uning yaproqlari nihoyatda chiroyli, mo‘l mevalari butun dunyoni ta’min qilar edi. Tagida yovvoyi hayvonlar yashar, osmondagi qushlar shohlarida in qurar edi.</div>
  <div id="19"><sup><a href="https://www.kitobook.com/compare/book/27/04/19/" title="сравнение переводов, параллельные ссылки">19</a></sup> O‘sha ulkan daraxt — sizsiz, ey, shoh hazratlari! Siz yer yuzida hokimiyatingizni o‘rnatib, shuhratingizni osmonu falaklarga yoygansiz.</div>
  <div id="20"><sup><a href="https://www.kitobook.com/compare/book/27/04/20/" title="сравнение переводов, параллельные ссылки">20</a></sup> Tushingizda siz, ey, hazrati oliylari, osmondan tushib kelayotgan kuzatuvchi farishtani ham ko‘rdingiz. Farishta: “Daraxtni yiqitib, yo‘q qilinglar”, deb buyruq berdi. “Ammo to‘nka va ildizlariga tegmanglar, ularni temir va bronza bilan zanjirlab, dasht o‘tlari orasida qoldiringlar. Yetti yil davomida u osmondan tushgan shudringga cho‘milib, yovvoyi hayvonlar bilan birga yashasin.”</div>
  <div id="21"><sup><a href="https://www.kitobook.com/compare/book/27/04/21/" title="сравнение переводов, параллельные ссылки">21</a></sup> Tush ta’biri shundaydir: Xudoyi Taoloning amriga muvofiq bularning barchasi kelajakda boshingizga tushadi.</div>
  <div id="22"><sup><a href="https://www.kitobook.com/compare/book/27/04/22/" title="сравнение переводов, параллельные ссылки">22</a></sup> Siz insonlar jamiyatidan haydalib, yovvoyi hayvonlar orasida yashaysiz. Xudoyi Taolo inson saltanatining yagona Hukmdori ekanini va U taxtni xohlagan odamiga berishini anglab yetmaguningizcha yetti yil davomida molga o‘xshab o‘t yeb, osmondan tushgan shudringga cho‘milasiz.</div>
  <div id="23"><sup><a href="https://www.kitobook.com/compare/book/27/04/23/" title="сравнение переводов, параллельные ссылки">23</a></sup> Ammo daraxt to‘nkasi va ildizlari qoldirilganligi shundan dalolat beradiki, siz Xudoni Oliy Hukmdor sifatida tan olganingizdan keyin, shohligingiz qayta tiklanadi.</div>
  <div id="24"><sup><a href="https://www.kitobook.com/compare/book/27/04/24/" title="сравнение переводов, параллельные ссылки">24</a></sup> O‘tinaman sizdan, ey, shoh hazratlari, maslahatimni rad etmang: gunohlaringizdan yuz o‘girib, to‘g‘rilikni mahkam tuting, yomon qilmishlaringizdan voz kechib, ezilganlarga iltifot qiling. Kim bilsin, balki shunda davlatingiz ravnaqi davom etar.</div>
  <div id="25"><sup><a href="https://www.kitobook.com/compare/book/27/04/25/" title="сравнение переводов, параллельные ссылки">25</a></sup> Bularning hammasi mening boshimga tushdi.</div>
  <div id="26"><sup><a href="https://www.kitobook.com/compare/book/27/04/26/" title="сравнение переводов, параллельные ссылки">26</a></sup> O‘n ikki oylardan keyin, men, Navuxadnazar, Bobildagi saroyimning tomida sayr qilib yurgan edim.</div>
  <div id="27"><sup><a href="https://www.kitobook.com/compare/book/27/04/27/" title="сравнение переводов, параллельные ссылки">27</a></sup> Shunda shaharga nazar tashlab: — O‘z qudratim bilan qurdirgan shohona poytaxt Bobilni bir ko‘rib qo‘yinglar–a! — dedim, — cheksiz kuchim va dabdabali ulug‘vorligim bu shaharda aks ettirilgan.</div>
  <div id="28"><sup><a href="https://www.kitobook.com/compare/book/27/04/28/" title="сравнение переводов, параллельные ссылки">28</a></sup> Bu so‘zlar og‘zimdan chiqib ulgurmagan ham ediki, osmondan bir ovoz keldi: — Ey, shoh Navuxadnazar, gapimga quloq sol! Sen taxtingdan tushirilding!</div>
  <div id="29"><sup><a href="https://www.kitobook.com/compare/book/27/04/29/" title="сравнение переводов, параллельные ссылки">29</a></sup> Sen insonlar jamiyatidan haydalib, yovvoyi hayvonlar bilan yashaysan. Xudoyi Taolo — inson saltanatining yagona Hukmdori ekanini va U taxtni xohlagan odamiga berishini uqmaguningcha, yetti yil davomida molga o‘xshab o‘t yeb yurasan.</div>
  <div id="30"><sup><a href="https://www.kitobook.com/compare/book/27/04/30/" title="сравнение переводов, параллельные ссылки">30</a></sup> Menga aytilgan bu karomatli so‘zlar o‘sha zahotiyoq amalga oshdi. Men insonlar jamiyatidan haydaldim. Mol kabi o‘t yeb, osmondan tushgan shudringga cho‘mildim. Sochlarim burgut qanotlariday uzun, tirnoqlarim qushning changallariday bo‘lguniga qadar, hayotim shu zaylda davom etdi.</div>
  <div id="31"><sup><a href="https://www.kitobook.com/compare/book/27/04/31/" title="сравнение переводов, параллельные ссылки">31</a></sup> Belgilangan muddat tugagach, men ko‘zimni osmonga tikdim, o‘sha zahotiyoq es–hushim o‘zimga qaytib keldi. Men Xudoyi Taologa shukronalar aytdim, mangu yashovchini olqishlab, ulug‘ladim: Zero, abadiydir Uning hukmronligi, Avlodlar oshadir Uning shohligi.</div>
  <div id="32"><sup><a href="https://www.kitobook.com/compare/book/27/04/32/" title="сравнение переводов, параллельные ссылки">32</a></sup> Yerdagi insonlar Uning nazdida hech narsadaydir, Insonlaru malaklarga U hukmini o‘tkazgaydir. Biror kimsa Unga bas kela olmas, “Nima qilyapsan?” — deb so‘rashga jur’at etmas.</div>
  <div id="33"><sup><a href="https://www.kitobook.com/compare/book/27/04/33/" title="сравнение переводов, параллельные ссылки">33</a></sup> Es–hushim qaytib kelganidan so‘ng, shohligim, obro‘–e’tiborim hamda shuhratim tiklandi. Maslahatchi va beklarim meni qidirib kelishdi. Men qayta taxtga o‘tirdim, ulug‘vorligim esa oldingidan ham oshdi.</div>
  <div id="34"><sup><a href="https://www.kitobook.com/compare/book/27/04/34/" title="сравнение переводов, параллельные ссылки">34</a></sup> Endi men, Navuxadnazar, Samoviy Shohga hamdu sanolar aytaman, Uni olqishlab, ulug‘layman. Uning hamma ishlari to‘g‘ri, chiqargan hukmlari adolatlidir, U dimog‘i shishganlarning popugini pasaytirishga qodirdir.”</div>
</div>