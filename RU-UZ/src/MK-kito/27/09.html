<div itemprop="articleBody" class="text">
  <div id="1"><sup><a href="https://www.kitobook.com/compare/book/27/09/1/" title="сравнение переводов, параллельные ссылки">1</a></sup> Bobil taxtiga o‘tirgan Midiyalik Axashverash o‘g‘li Doro hukmronligining ilk davri.</div>
  <div id="2"><sup><a href="https://www.kitobook.com/compare/book/27/09/2/" title="сравнение переводов, параллельные ссылки">2</a></sup> Men Doro hukmronligining dastlabki yilida payg‘ambarlar yozib qoldirgan bitiklarni mutolaa qilishga kirishgan edim. Egamiz payg‘ambar Yeremiyoga aytgan so‘zlariga ko‘ra, Quddus yetmish yil davomida xarob bo‘lib yotishini bilib oldim.</div>
  <div id="3"><sup><a href="https://www.kitobook.com/compare/book/27/09/3/" title="сравнение переводов, параллельные ссылки">3</a></sup> Shunda men Rabbiy Xudoga yolvordim, ro‘za tutib, qanorga o‘randim, kulga belanib, iltijo qildim.</div>
  <div id="4"><sup><a href="https://www.kitobook.com/compare/book/27/09/4/" title="сравнение переводов, параллельные ссылки">4</a></sup> Men Egam Xudoga ibodat qilib, xalqimning gunohlari uchun shunday deb tavba qildim: Yo Rabbiy, Sen buyuk va haybatli Xudosan! Seni sevib, amrlaringga rioya qilgan bandalaringga Sen ahdingni sodiq saqlaysan.</div>
  <div id="5"><sup><a href="https://www.kitobook.com/compare/book/27/09/5/" title="сравнение переводов, параллельные ссылки">5</a></sup> Ammo biz nohaqlik qilib, gunohga qo‘l urdik. Qabih ishlar qilib, Senga qarshi bosh ko‘tardik, amrlaru qonun– qoidalaringni unutib,</div>
  <div id="6"><sup><a href="https://www.kitobook.com/compare/book/27/09/6/" title="сравнение переводов, параллельные ссылки">6</a></sup> shohlarimizga, rahnamolarimizga, ota–bobolarimizga va avom xalqqa Sening nomingdan gapirgan xizmatkorlaring — payg‘ambarlarga biz quloq solmadik.</div>
  <div id="7"><sup><a href="https://www.kitobook.com/compare/book/27/09/7/" title="сравнение переводов, параллельные ссылки">7</a></sup> Sen haqsan, yo Rabbiy. Biz esa bugun sharmanda bo‘ldik. Biz Senga xiyonat qilganimiz uchun, Sen hammamizni — Yahudo va Quddus aholisini hamda butun Isroil xalqini yaqin va uzoq yurtlarga tarqatib yuborgansan.</div>
  <div id="8"><sup><a href="https://www.kitobook.com/compare/book/27/09/8/" title="сравнение переводов, параллельные ссылки">8</a></sup> Ey, Egam, biz Senga qarshi gunoh qilganimiz uchun shohlarimiz, rahnamolarimiz, ota–bobolarimiz, biz — hammamiz sharmanda bo‘ldik.</div>
  <div id="9"><sup><a href="https://www.kitobook.com/compare/book/27/09/9/" title="сравнение переводов, параллельные ссылки">9</a></sup> Yo Rabbimiz Xudo, biz Senga qarshi bosh ko‘targan bo‘lsak ham, Sen gunohlarimizni kechiruvchi, rahmdil Xudosan.</div>
  <div id="10"><sup><a href="https://www.kitobook.com/compare/book/27/09/10/" title="сравнение переводов, параллельные ссылки">10</a></sup> Ey, Egamiz Xudo, biz Senga itoat etmadik! Sen xizmatkorlaring bo‘lmish payg‘ambarlar orqali bizga qonunlar berding, ammo biz ularga rioya qilmadik.</div>
  <div id="11"><sup><a href="https://www.kitobook.com/compare/book/27/09/11/" title="сравнение переводов, параллельные ссылки">11</a></sup> Butun Isroil xalqi qonuningni buzib, haq yo‘ldan ozdi, Senga quloq solishni xohlamadi. Biz Senga qarshi gunoh qilganimiz uchun, quling Musoning qonunida yozilgan qasamyodu la’natlar boshimizga tushdi.</div>
  <div id="12"><sup><a href="https://www.kitobook.com/compare/book/27/09/12/" title="сравнение переводов, параллельные ссылки">12</a></sup> Ha, Sen bizni va rahnamolarimizni ogohlantirgan eding! So‘ng aytganlaringni qilib, boshimizga shunday falokatlar yog‘dirdingki, Quddusda yuz bergan bunday dahshatli fojiani yorug‘ dunyo hali ko‘rmagan edi.</div>
  <div id="13"><sup><a href="https://www.kitobook.com/compare/book/27/09/13/" title="сравнение переводов, параллельные ссылки">13</a></sup> Musoning qonunida yozilgan har bir falokat boshimizga tushdi. Ammo biz shunda ham gunohlarimizdan qaytmadik, Egamiz Xudoning marhamatini izlamadik, Uning sodiqligini esga olmadik.</div>
  <div id="14"><sup><a href="https://www.kitobook.com/compare/book/27/09/14/" title="сравнение переводов, параллельные ссылки">14</a></sup> Vaqti kelib Egam bizni bu falokatlarga giriftor qildi, chunki biz Uning gaplariga itoat qilmadik. Darhaqiqat, Egamiz Xudo doim adolat ila ish tutar.</div>
  <div id="15"><sup><a href="https://www.kitobook.com/compare/book/27/09/15/" title="сравнение переводов, параллельные ссылки">15</a></sup> Ey, Rabbimiz Xudo, Sen O‘z xalqingni qudrating ila Misrdan olib chiqib, shuhratingni olamga yoyding. Sening qudrating bugunga qadar tilga olinur. Biz esa gunoh qildik, qabihlikka qo‘l urdik.</div>
  <div id="16"><sup><a href="https://www.kitobook.com/compare/book/27/09/16/" title="сравнение переводов, параллельные ссылки">16</a></sup> Yo Rabbiy, Sen o‘tmishda bizga ko‘p iltifot qilding. Hozir ham g‘azabu qahringni Quddusdan yiroq qilgin, deb yolvoraman. Quddus Sening shahring, Sening muqaddas tog‘ing–ku, axir! Bizning va ota–bobolarimizning gunohlari tufayli Quddus va tanlangan xalqing qo‘shni xalqlar orasida xor–zor bo‘lmoqda.</div>
  <div id="17"><sup><a href="https://www.kitobook.com/compare/book/27/09/17/" title="сравнение переводов, параллельные ссылки">17</a></sup> Shuning uchun, ey, Xudoyimiz, qulingning ibodatu iltijolariga quloq tutgin. Yo Rabbiy, xarob bo‘lgan Ma’badingga O‘z haqi–hurmating uchun munavvar yuzing bilan boqqin.</div>
  <div id="18"><sup><a href="https://www.kitobook.com/compare/book/27/09/18/" title="сравнение переводов, параллельные ссылки">18</a></sup> Ey, Xudoyim, quloq solib, nolalarimizni eshitgin! Ko‘zingni ochib, biz tortgan jabrni ko‘rib qo‘ygin! Shaharning ahvoliga bir qara, axir, u Sening noming bilan atalgan–ku! Biz Sening marhamatingga loyiq bo‘lmasak–da, O‘zingning cheksiz rahmdilliging tufayli bizga shafqat qil.</div>
  <div id="19"><sup><a href="https://www.kitobook.com/compare/book/27/09/19/" title="сравнение переводов, параллельные ссылки">19</a></sup> Yo Rabbiy, nolalarimni eshitgin! Yo Rabbiy, bizni kechirgin! Yo Rabbiy, iltijolarimni eshitib yordam bergin! Hurmating haqi shoshilgin, chunki bu shahring va xalqing Sening noming bilan atalgandir, ey, Xudoyim!</div>
  <div id="20"><sup><a href="https://www.kitobook.com/compare/book/27/09/20/" title="сравнение переводов, параллельные ссылки">20</a></sup> Men toat–ibodatda bo‘lib, o‘zimning gunohlarim va xalqim Isroilning gunohlari uchun tavba qilib, Xudoning muqaddas tog‘i — Quddus uchun Egam Xudoga iltijo qilayotgan edim.</div>
  <div id="21"><sup><a href="https://www.kitobook.com/compare/book/27/09/21/" title="сравнение переводов, параллельные ссылки">21</a></sup> Kechki qurbonlik paytida men hali ibodat qilayotganimda, oldimga Jabroil uchib tushdi. Men uni oldingi vahiyda ham ko‘rgan edim.</div>
  <div id="22"><sup><a href="https://www.kitobook.com/compare/book/27/09/22/" title="сравнение переводов, параллельные ссылки">22</a></sup> U menga tushuntirdi: — Doniyor, men oldingga vahiyni tushuntirmoq uchun keldim.</div>
  <div id="23"><sup><a href="https://www.kitobook.com/compare/book/27/09/23/" title="сравнение переводов, параллельные ссылки">23</a></sup> Sen Xudoga iltijo qila boshlaganingda, U senga javob bergan edi. Men javobini senga yetqazmoq uchun keldim, chunki sen Xudoning suyukli bandasisan. Qani, endi aytadigan gaplarimni yaxshilab eshit, vahiyning ma’nosini tushunib olgin:</div>
  <div id="24"><sup><a href="https://www.kitobook.com/compare/book/27/09/24/" title="сравнение переводов, параллельные ссылки">24</a></sup> Isyonni bartaraf etish, qabihlikka chek qo‘yish, gunohni poklash hamda abadiy adolat o‘rnatish uchun Xudo sening xalqing va muqaddas shahring uchun yetmish karra yetti yil belgiladi. Shunda vahiy va karomatlar amalga oshadi, muqaddas Ma’bad esa tabarruk qilinadi.</div>
  <div id="25"><sup><a href="https://www.kitobook.com/compare/book/27/09/25/" title="сравнение переводов, параллельные ссылки">25</a></sup> Shuni bilib qo‘yginki, Quddusni tiklash uchun amr berilganidan to Xudo moy surtib tanlagan yo‘lboshchi kelguniga qadar, yetti karra yetti yil o‘tadi. Oltmish ikki karra yetti yil mobaynida Quddus shahri, uning yo‘llari va mudofaa inshootlari tiklanadi, ammo bu mashaqqatli damlarda sodir bo‘ladi.</div>
  <div id="26"><sup><a href="https://www.kitobook.com/compare/book/27/09/26/" title="сравнение переводов, параллельные ссылки">26</a></sup> Oltmish ikki karra yetti yil o‘tgach, Xudo tanlagan yo‘lboshchi o‘ldiriladi. U erishgan hamma narsa barbod bo‘ladi. Qo‘shin tortib kelgan ajnabiy bir hukmdor shaharga kuchli selday yopirilib, shaharni hamda Ma’badni vayron qiladi. Xudoning qaroriga muvofiq, urushu vayronagarchiliklar o‘sha davrning oxirgacha davom etadi.</div>
  <div id="27"><sup><a href="https://www.kitobook.com/compare/book/27/09/27/" title="сравнение переводов, параллельные ссылки">27</a></sup> O‘sha hukmdor ko‘p xalqlar bilan bir karra yetti yilga[87] kuchli bir bitim tuzadi. O‘sha vaqtning yarmi o‘tgach, qurbonlik va nazrlarga chek qo‘yib, Ma’badda makruh bir narsa o‘rnatadi. Bu narsa ko‘p harom– xarish ishlarga sabab bo‘ladi. Bu ahvol Xudo belgilagan kungacha davom etadi. O‘sha kuni shahar bilan Ma’badni vayron qilgan hukmdorning kuni bitadi.”</div>
</div>