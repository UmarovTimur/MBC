<div itemprop="articleBody" class="text">
  <div id="1"><sup><a href="https://www.kitobook.com/compare/book/27/11/1/" title="сравнение переводов, параллельные ссылки">1</a></sup> Midiyalik Doro hukmronligining birinchi yilida men Mikoyilga yordam berib, uni muhofaza qilib turgan edim.”</div>
  <div id="2"><sup><a href="https://www.kitobook.com/compare/book/27/11/2/" title="сравнение переводов, параллельные ссылки">2</a></sup> Farishta gapida davom etib Doniyorga shunday dedi: “Endi esa men senga haqiqatni aytaman. Fors shohligida yana uchta shoh hukmronlik qiladi. To‘rtinchi shoh boshqalarga qaraganda ancha badavlat bo‘ladi. U boyligi orqali kuch orttirib, hammani Yunoniston shohligiga qarshi qo‘zg‘atadi.</div>
  <div id="3"><sup><a href="https://www.kitobook.com/compare/book/27/11/3/" title="сравнение переводов, параллельные ссылки">3</a></sup> Keyin taxtga jangovar bir shoh o‘tiradi, u beqiyos bir saltanatni boshqarib, xohlagan ishini qiladi.</div>
  <div id="4"><sup><a href="https://www.kitobook.com/compare/book/27/11/4/" title="сравнение переводов, параллельные ссылки">4</a></sup> Ammo qudratining cho‘qqisida saltanati parchalanib, to‘rt qismga bo‘linib ketadi. Shoh sulolasiga mansub bo‘lmagan yetti yot begonalar taxtga o‘tiradi, biroq saltanatning ilgarigi kuch– qudrati ularda bo‘lmaydi.</div>
  <div id="5"><sup><a href="https://www.kitobook.com/compare/book/27/11/5/" title="сравнение переводов, параллельные ссылки">5</a></sup> Shu orada Misr shohi kuchayib ketadi, ammo shohning zobitlaridan biri zo‘rayib, shoh saltanatidan ulkanroq bir saltanatga hukmronlik qiladi.</div>
  <div id="6"><sup><a href="https://www.kitobook.com/compare/book/27/11/6/" title="сравнение переводов, параллельные ссылки">6</a></sup> Bir necha yil o‘tgach, Misr shohi Suriya shohi bilan ittifoq tuzib, unga qizini uzatadi. Shu orqali u Suriya shohi bilan aloqasini mustahkamlamoqchi bo‘ladi, biroq ittifoq uzoq davom etmaydi. Qiz, kuyov, qizning otasi va ularning xizmatkorlari xoinlikning qurbonlari bo‘lishadi.</div>
  <div id="7"><sup><a href="https://www.kitobook.com/compare/book/27/11/7/" title="сравнение переводов, параллельные ссылки">7</a></sup> Ko‘p o‘tmay Misr taxtiga qizning qarindoshlaridan biri o‘tiradi. U Suriya shohining qo‘shinlariga hujum qilib, istehkomlarini zabt etadi. Qo‘shinlarni tor–mor qilib, g‘alaba qozonadi.</div>
  <div id="8"><sup><a href="https://www.kitobook.com/compare/book/27/11/8/" title="сравнение переводов, параллельные ссылки">8</a></sup> Suriya xudolarining haykallarini, oltin va kumushdan qilingan qimmatbaho idishlarni o‘lja qilib, Misrga olib ketadi. So‘ng bir necha yil davomida Suriya shohining tinchligini buzmaydi.</div>
  <div id="9"><sup><a href="https://www.kitobook.com/compare/book/27/11/9/" title="сравнение переводов, параллельные ссылки">9</a></sup> Shundan keyin Suriya shohi Misrga bostirib boradi, ammo yengilib, o‘z yurtiga qaytib ketadi.</div>
  <div id="10"><sup><a href="https://www.kitobook.com/compare/book/27/11/10/" title="сравнение переводов, параллельные ссылки">10</a></sup> Suriya shohining o‘g‘illari jangga otlanib, Misrga katta bir qo‘shin tortib borishadi. Qo‘shinlar sel kabi oqib, yovning qal’asiga hujum qilishadi.</div>
  <div id="11"><sup><a href="https://www.kitobook.com/compare/book/27/11/11/" title="сравнение переводов, параллельные ссылки">11</a></sup> G‘azablangan Misr shohi Suriya shohi bilan jang qilib, katta yov qo‘shinini tor–mor qiladi.</div>
  <div id="12"><sup><a href="https://www.kitobook.com/compare/book/27/11/12/" title="сравнение переводов, параллельные ссылки">12</a></sup> G‘alabaga erishgan Misr shohi o‘ta mag‘rurlanib ketadi, ammo omad unga boshqa kulib boqmaydi,</div>
  <div id="13"><sup><a href="https://www.kitobook.com/compare/book/27/11/13/" title="сравнение переводов, параллельные ссылки">13</a></sup> chunki bir necha yildan keyin Suriya shohi yana Misrga qo‘shin tortib keladi. Bu safar Suriya qo‘shinlari oldingidan ham ziyodroq, tish–tirnog‘igacha qurollangan bo‘ladi.</div>
  <div id="14"><sup><a href="https://www.kitobook.com/compare/book/27/11/14/" title="сравнение переводов, параллельные ссылки">14</a></sup> Shunda ko‘p odamlar Misr shohiga qarshi bosh ko‘taradilar. Vahiy amalga oshsin, deb xalqing orasidagi ayrim zo‘ravonlar ham qo‘zg‘aladi, ammo muvaffaqiyatga erisha olmaydilar.</div>
  <div id="15"><sup><a href="https://www.kitobook.com/compare/book/27/11/15/" title="сравнение переводов, параллельные ссылки">15</a></sup> Suriya shohi mustahkam bir shaharni qamal qilib, qo‘lga kiritadi. Suriyaning siquvi ostida Misr qo‘shinlari chekinadilar, hatto Misrning saralangan lashkarlari ham yov qo‘shinining shiddatli hujumini qaytara olmaydilar.</div>
  <div id="16"><sup><a href="https://www.kitobook.com/compare/book/27/11/16/" title="сравнение переводов, параллельные ссылки">16</a></sup> Suriya shohi xohlagan ishini qiladi, biror kishi unga qarshilik qilishga jur’at etmaydi. U go‘zal Isroil o‘lkasini qo‘lga kiritib, uni vayron qilish imkoniyatiga ega bo‘ladi.</div>
  <div id="17"><sup><a href="https://www.kitobook.com/compare/book/27/11/17/" title="сравнение переводов, параллельные ссылки">17</a></sup> Dastavval Suriya shohi o‘z saltanatidagi bor qo‘shinni to‘plab, Misrni zabt etmoqchi bo‘ladi. Keyin Misrni ichidan yemirmoqchi bo‘lib, Misr shohi bilan sulh tuzadi va unga qiz uzatadi. Ammo Suriya shohining bu rejalari puchga chiqib, muvaffaqiyat keltirmaydi.</div>
  <div id="18"><sup><a href="https://www.kitobook.com/compare/book/27/11/18/" title="сравнение переводов, параллельные ссылки">18</a></sup> Bundan so‘ng Suriya shohi dengiz qirg‘og‘idagi shaharlarga hujum qilib, ko‘plarini qo‘lga kiritadi. Ammo o‘zga yurtlik bir sarkarda bu surbet shohning popugini pasaytirib, qilgan qilmishlariga yarasha jazosini beradi.</div>
  <div id="19"><sup><a href="https://www.kitobook.com/compare/book/27/11/19/" title="сравнение переводов, параллельные ссылки">19</a></sup> Shunda Suriya shohi chekinib, o‘z yurtidagi qal’alariga qaytib ketadi, ammo yo‘lda halokatga uchrab nobud bo‘ladi.</div>
  <div id="20"><sup><a href="https://www.kitobook.com/compare/book/27/11/20/" title="сравнение переводов, параллельные ссылки">20</a></sup> Uning o‘rniga Suriya taxtiga boshqa bir shoh o‘tiradi. Xazinasini boyitmoqchi bo‘lgan bu shoh zobitini yuborib, odamlarga katta soliqlar soladi. Ammo qisqa vaqt ichida halok bo‘ladi. Bu noxush voqea na jangda, na birovning qasdi natijasida sodir bo‘ladi.</div>
  <div id="21"><sup><a href="https://www.kitobook.com/compare/book/27/11/21/" title="сравнение переводов, параллельные ссылки">21</a></sup> Taxtga o‘tirgan keyingi shoh esa yaramas bir odam bo‘ladi. Shoh sulolasiga mansub bo‘lmagan bu kishi kutilmaganda hiyla orqali Suriya taxtiga chiqib oladi.</div>
  <div id="22"><sup><a href="https://www.kitobook.com/compare/book/27/11/22/" title="сравнение переводов, параллельные ссылки">22</a></sup> Unga qarshilik ko‘rsatgan barcha qo‘shinlarni oradan supurib tashlab, yo‘q qiladi. Hatto Ahd Shahzodasini ham shu ko‘yga soladi.</div>
  <div id="23"><sup><a href="https://www.kitobook.com/compare/book/27/11/23/" title="сравнение переводов, параллельные ссылки">23</a></sup> U boshqa xalqlar bilan bitim tuzgach, makkorona ish tutadi. Unga ergashuvchilarning soni kam bo‘lishiga qaramay, qudrati tobora oshib boraveradi.</div>
  <div id="24"><sup><a href="https://www.kitobook.com/compare/book/27/11/24/" title="сравнение переводов, параллельные ссылки">24</a></sup> U to‘satdan badavlat viloyatlarga bostirib borib, ota–bobolari qilmagan ishlarga qo‘l uradi. Qo‘lga kiritgan o‘ljayu mol–mulkni o‘ziga ergashganlarga ulashib beradi. Qal’alarni qo‘lga olish rejalarini tuzadi, ammo bunday hol uzoq davom etmaydi.</div>
  <div id="25"><sup><a href="https://www.kitobook.com/compare/book/27/11/25/" title="сравнение переводов, параллельные ссылки">25</a></sup> U kuch–qudratini yig‘ib, Misr shohiga qarshi katta bir lashkar tortib boradi. Misr shohi esa Suriya lashkaridan bisyorroq va kuchliroq qo‘shin bilan yov hujumini qaytarmoqchi bo‘ladi. Biroq hiylagarlarning domiga tushib, inqirozga yuz tutadi.</div>
  <div id="26"><sup><a href="https://www.kitobook.com/compare/book/27/11/26/" title="сравнение переводов, параллельные ссылки">26</a></sup> Misr shohining o‘z hamtovoqlari uning tomiriga bolta uradilar. Tor–mor bo‘lgan Misr qo‘shinlari jangda halok bo‘ladilar.</div>
  <div id="27"><sup><a href="https://www.kitobook.com/compare/book/27/11/27/" title="сравнение переводов, параллельные ссылки">27</a></sup> O‘sha ikkita shoh bir dasturxonda o‘tirib ovqatlanishadi, ammo dilidagi g‘arazni hushomad bilan yashirib, bir–biriga yolg‘on gapirishadi. Biroq Xudo belgilab qo‘ygan vaqt–soati yetib kelmagani uchun, birontasi ham muvaffaqiyatga erishmaydi.</div>
  <div id="28"><sup><a href="https://www.kitobook.com/compare/book/27/11/28/" title="сравнение переводов, параллельные ссылки">28</a></sup> Suriya shohi bir talay boylik bilan ona yurtiga qaytib ketadi. Yo‘lda esa Xudo ahd tuzgan xalqqa qarshi chiqib, ularga ko‘p ozor yetkazadi.</div>
  <div id="29"><sup><a href="https://www.kitobook.com/compare/book/27/11/29/" title="сравнение переводов, параллельные ссылки">29</a></sup> Belgilangan vaqtda Suriya shohi yana Misrga yurish qiladi, ammo bu safar vaziyat boshqacha tus oladi.</div>
  <div id="30"><sup><a href="https://www.kitobook.com/compare/book/27/11/30/" title="сравнение переводов, параллельные ссылки">30</a></sup> G‘arb sohillaridan kelgan jang kemalari Suriya shohiga qarshilik ko‘rsatishadi, yuragi dov bermagan Suriya shohi chekinadi. Biroq g‘azabini Xudoning xalqiga sochib alamidan chiqadi, muqaddas ahddan toyganlarni esa mukofotlaydi.</div>
  <div id="31"><sup><a href="https://www.kitobook.com/compare/book/27/11/31/" title="сравнение переводов, параллельные ссылки">31</a></sup> Uning lashkarlari Ma’bad qal’asiga bostirib kirib, tabarruk joyni harom qilishadi. Kundalik qurbonliklarni to‘xtatib, ko‘p harom–xarish ishlarga sabab bo‘ladigan makruh narsani o‘rnatishadi.</div>
  <div id="32"><sup><a href="https://www.kitobook.com/compare/book/27/11/32/" title="сравнение переводов, параллельные ссылки">32</a></sup> Shoh shirin so‘zlar bilan ahddan toyganlarning ko‘nglini ovlab, ularni o‘z tomoniga og‘dirib oladi. Xudoga sodiq qolganlar esa bor kuchlari bilan unga qarshilik ko‘rsatadilar.</div>
  <div id="33"><sup><a href="https://www.kitobook.com/compare/book/27/11/33/" title="сравнение переводов, параллельные ссылки">33</a></sup> Xalq orasidagi dono yo‘lboshchilar odamlarga oqilona pand–nasihatlar berishadi. Ammo ko‘p o‘tmay ularning ayrimlari qilichdan o‘tkaziladi, ayrimlari tiriklayin olovda kuydiriladi, ayrimlari mol–mulkidan ayrilib, zindonga tashlanadi.</div>
  <div id="34"><sup><a href="https://www.kitobook.com/compare/book/27/11/34/" title="сравнение переводов, параллельные ссылки">34</a></sup> Quvg‘in paytida ularga ozgina yordam tegadi. Biroq saflariga ba’zi bir riyokor odamlar kirib olishadi.</div>
  <div id="35"><sup><a href="https://www.kitobook.com/compare/book/27/11/35/" title="сравнение переводов, параллельные ссылки">35</a></sup> Quvg‘in paytida ayrim dono kishilar azob chekadilar. Biroq bu azoblar orqali Xudo ularni oxirzamon vaqtiga tayyorlab, tozalab poklaydi, chunki belgilangan vaqt hali ham kelmagan bo‘ladi.</div>
  <div id="36"><sup><a href="https://www.kitobook.com/compare/book/27/11/36/" title="сравнение переводов, параллельные ссылки">36</a></sup> Suriya shohi xohlaganini qiladi. O‘zini ko‘klarga ko‘tarib, xudolardan ustun qo‘yadi. Eng buyuk Xudoga qarshi gapirib, kufr ketadi. Xudo belgilab qo‘ygan g‘azab davri tugaguniga qadar muvaffaqiyat qozonadi. Biroq Xudo o‘z rejasini albatta amalga oshiradi.</div>
  <div id="37"><sup><a href="https://www.kitobook.com/compare/book/27/11/37/" title="сравнение переводов, параллельные ссылки">37</a></sup> Suriya shohi ota– bobolari sig‘ingan xudolarni hamda ayollar yaxshi ko‘radigan xudoni pisand qilmaydi. O‘zini hammasidan ustun qo‘yib, bironta xudoni nazariga ilmaydi.</div>
  <div id="38"><sup><a href="https://www.kitobook.com/compare/book/27/11/38/" title="сравнение переводов, параллельные ссылки">38</a></sup> Bularning o‘rniga u qal’alarni himoya qiluvchi xudoni ulug‘laydi. Ota–bobolari topinmagan bu xudoga u oltin, kumush, javohir va qimmatbaho sovg‘alarni nazr qiladi.</div>
  <div id="39"><sup><a href="https://www.kitobook.com/compare/book/27/11/39/" title="сравнение переводов, параллельные ссылки">39</a></sup> O‘zga yurt xudosining homiyligi bilan qal’alarini himoya qiladi. Uni haqiqiy hukmdor deb bilganlarga izzat– ehtirom bildirib, yuqori mansablarga ko‘taradi. Bunday odamlarga yerlarni mukofot sifatida bo‘lib beradi.</div>
  <div id="40"><sup><a href="https://www.kitobook.com/compare/book/27/11/40/" title="сравнение переводов, параллельные ссылки">40</a></sup> Oxirzamon vaqtida Misr shohi Suriya shohiga hujum qiladi. Ammo Suriya shohi jang aravalari, chavandozlari va talay kemalari bilan unga qarshilik ko‘rsatib, toshqin suvlar kabi ko‘p shohliklarni bosib oladi.</div>
  <div id="41"><sup><a href="https://www.kitobook.com/compare/book/27/11/41/" title="сравнение переводов, параллельные ссылки">41</a></sup> U go‘zal Isroil o‘lkasini ham zabt etib, minglab xalqlarning boshiga yetadi. Ammo Edom hamda Mo‘ab xalqlari va Ommon xalqining asosiy qismi Suriya shohining changalidan qochib qutuladi.</div>
  <div id="42"><sup><a href="https://www.kitobook.com/compare/book/27/11/42/" title="сравнение переводов, параллельные ссылки">42</a></sup> Ko‘plab shohliklar, shular qatori, Misr ham Suriya istilosi ostida qoladi.</div>
  <div id="43"><sup><a href="https://www.kitobook.com/compare/book/27/11/43/" title="сравнение переводов, параллельные ссылки">43</a></sup> Suriya shohi Misrning oltinu kumush xazinalariga va barcha boyliklariga egalik qiladi. Liviyaliklar bilan Habashistonliklar ham unga qaram bo‘ladilar.</div>
  <div id="44"><sup><a href="https://www.kitobook.com/compare/book/27/11/44/" title="сравнение переводов, параллельные ссылки">44</a></sup> Biroq sharq va shimoldan kelgan noxush xabarlar Suriya shohini vahimaga soladi. Bu xabarlardan darg‘azab bo‘lgan shoh yo‘lga otlanib, ko‘p odamlarni qirib tashlaydi.</div>
  <div id="45"><sup><a href="https://www.kitobook.com/compare/book/27/11/45/" title="сравнение переводов, параллельные ссылки">45</a></sup> So‘ng dengiz va go‘zal muqaddas tog‘ orasidagi yerlarga borib, u yerda shohona chodirlarini tikadi. Ammo o‘sha joyda jon beradi, unga yordam beradigan hech kim bo‘lmaydi.”</div>
</div>