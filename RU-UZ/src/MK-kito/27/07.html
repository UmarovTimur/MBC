<div itemprop="articleBody" class="text">
  <div id="1"><sup><a href="https://www.kitobook.com/compare/book/27/07/1/" title="сравнение переводов, параллельные ссылки">1</a></sup> Bobil shohi Belshazar hukmronligining birinchi yilida Doniyor bir tush ko‘rdi. U ko‘rgan tushi haqida shunday yozdi:</div>
  <div id="2"><sup><a href="https://www.kitobook.com/compare/book/27/07/2/" title="сравнение переводов, параллельные ссылки">2</a></sup> “Men tushimda bir vahiy ko‘rdim. Osmonning to‘rt tomonidan esayotgan qattiq shamol ulkan bir dengizni to‘lqinlantirayotgan edi.</div>
  <div id="3"><sup><a href="https://www.kitobook.com/compare/book/27/07/3/" title="сравнение переводов, параллельные ссылки">3</a></sup> O‘sha dengizdan bir–biriga o‘xshamaydigan to‘rtta bahaybat maxluq chiqdi.</div>
  <div id="4"><sup><a href="https://www.kitobook.com/compare/book/27/07/4/" title="сравнение переводов, параллельные ссылки">4</a></sup> Birinchisi sherga o‘xshagan edi, uning burgut qanotlariga o‘xshagan qanotlari bor edi. Men maxluqni tomosha qilib turgan edim, birdaniga qandaydir bir kuch uning qanotlarini uzib tashladi, o‘zini esa ko‘tarib odamzodga o‘xshatib ikki oyog‘ida turg‘izib qo‘ydi. O‘sha maxluqqa inson ongi berilgan edi.</div>
  <div id="5"><sup><a href="https://www.kitobook.com/compare/book/27/07/5/" title="сравнение переводов, параллельные ссылки">5</a></sup> Ikkinchi maxluq ayiqqa o‘xshar edi. U og‘ziga uchta qovurg‘a suyaklarini tishlab olgan edi. U hamlaga shaylana boshlaganda, unga shunday buyruq berildi: — Qani, ol, to‘yguningcha go‘sht ye!</div>
  <div id="6"><sup><a href="https://www.kitobook.com/compare/book/27/07/6/" title="сравнение переводов, параллельные ссылки">6</a></sup> So‘ng qoplonga o‘xshagani paydo bo‘ldi. Bu maxluqning to‘rtta boshi va orqasida qush qanotiga o‘xshagan to‘rtta qanoti bor edi. Unga hukmronlik qilish huquqi berilgan edi.</div>
  <div id="7"><sup><a href="https://www.kitobook.com/compare/book/27/07/7/" title="сравнение переводов, параллельные ссылки">7</a></sup> Bundan keyin tundagi vahiyda men qo‘rqinchli, dahshatli va benihoya kuchli bo‘lgan to‘rtinchi maxluqni ko‘rdim. U o‘z qurbonlarini temir tishlari bilan g‘ajib, parchalab tashlardi. Qoldiqlarini esa oyoqlari bilan bosib ezardi. Uning o‘nta shoxi bo‘lgani uchun, u oldingi maxluqlardan ajralib turar edi.</div>
  <div id="8"><sup><a href="https://www.kitobook.com/compare/book/27/07/8/" title="сравнение переводов, параллельные ссылки">8</a></sup> Men maxluqning shoxlarini tomosha qilib turganimda, ularning orasidan o‘sib chiqayotgan yana bir shoxchani ko‘rdim. Unga joy berish uchun oldingi o‘nta shoxdan uchtasi tag– tugi bilan uzilib tushdi. Bu yangi o‘sib chiqqan shoxning inson ko‘zlariga o‘xshagan ko‘zlari va takabburona gapiradigan og‘zi bor edi.</div>
  <div id="9"><sup><a href="https://www.kitobook.com/compare/book/27/07/9/" title="сравнение переводов, параллельные ссылки">9</a></sup> Men taxtlarning joy–joyiga o‘rnatilganini tomosha qilib turdim, Azaliy Nuroniy o‘z joyiga o‘tirdi. Uning kiyimi qorday oq, sochlari esa oppoq momiqday edi. Uning taxti otashin alanga, taxtining g‘ildiraklari lovullagan olov edi.</div>
  <div id="10"><sup><a href="https://www.kitobook.com/compare/book/27/07/10/" title="сравнение переводов, параллельные ссылки">10</a></sup> Uning huzuridan olovli daryo oqib chiqdi. Minglar Unga xizmat qilar edi, million–millionlar amriga muntazir edi. Sud majlisi boshlandi, hamma kitoblar ochildi.</div>
  <div id="11"><sup><a href="https://www.kitobook.com/compare/book/27/07/11/" title="сравнение переводов, параллельные ссылки">11</a></sup> Kichkina shoxning kibrlanib shang‘illashi mening e’tiborimni tortgan edi. Men uni tomosha qilayotganimda o‘sha to‘rtinchi maxluq o‘ldirildi, uning jasadi olovga tashlanib, kuydirib yuborildi.</div>
  <div id="12"><sup><a href="https://www.kitobook.com/compare/book/27/07/12/" title="сравнение переводов, параллельные ссылки">12</a></sup> Qolgan maxluqlarga kelsak, ularning hukmronligi yo‘q qilindi, ammo hayotlari ma’lum bir vaqtgacha saqlab qolindi.</div>
  <div id="13"><sup><a href="https://www.kitobook.com/compare/book/27/07/13/" title="сравнение переводов, параллельные ссылки">13</a></sup> Tunda kelgan o‘sha vahiyda men osmon bulutlarida kelayotgan inson qiyofasidagi bittasini ko‘rdim. U Azaliy Nuroniy oldiga keldi.</div>
  <div id="14"><sup><a href="https://www.kitobook.com/compare/book/27/07/14/" title="сравнение переводов, параллельные ссылки">14</a></sup> Unga hukmronlik, ulug‘vorlik va shohlik berildi. Barcha xalqlar, elatlar va urug‘lar unga bo‘ysunishdi. Uning hukmronligi bitmas–tuganmas, abadiy hukmronlikdir. Uning shohligi hech qachon buzilmasdir.</div>
  <div id="15"><sup><a href="https://www.kitobook.com/compare/book/27/07/15/" title="сравнение переводов, параллельные ссылки">15</a></sup> Men ko‘rgan bu vahiy yuragimga g‘ulg‘ula solib, allanechuk vahimaga tushirgan edi.</div>
  <div id="16"><sup><a href="https://www.kitobook.com/compare/book/27/07/16/" title="сравнение переводов, параллельные ссылки">16</a></sup> Men taxt yonida turganlarning bittasiga yaqinlashib, bularning hammasini tushuntirib berishini so‘radim. U menga vahiyning ma’nosini ochib, dedi:</div>
  <div id="17"><sup><a href="https://www.kitobook.com/compare/book/27/07/17/" title="сравнение переводов, параллельные ссылки">17</a></sup> — Sen ko‘rgan to‘rtta maxluq — bu yer yuzida hukmronlik qiladigan to‘rtta shohlikdir.</div>
  <div id="18"><sup><a href="https://www.kitobook.com/compare/book/27/07/18/" title="сравнение переводов, параллельные ссылки">18</a></sup> Ammo Xudoyi Taoloning aziz odamlari shohlikni qabul qilib, unga to abad ega bo‘ladilar.</div>
  <div id="19"><sup><a href="https://www.kitobook.com/compare/book/27/07/19/" title="сравнение переводов, параллельные ссылки">19</a></sup> Men to‘rtinchi maxluq haqida ko‘proq ma’lumot olishni xohlar edim, chunki u boshqa maxluqlardan ajralib turar edi. Temir tishlari va bronza changallari bo‘lgan bu badbashara maxluq qurbonlarini g‘ajib tilka–pora qilar, qoldiqlarini bosib ezardi.</div>
  <div id="20"><sup><a href="https://www.kitobook.com/compare/book/27/07/20/" title="сравнение переводов, параллельные ссылки">20</a></sup> Uning boshidagi o‘nta shoxi, ayniqsa yangi o‘sib chiqqan shox meni juda qiziqtirib qolgan edi. O‘sha shox o‘sib chiqayotganda o‘rnidagi uchta shoxni tushirib yuborgan edi. Ko‘zlari va kibrlanib gapiradigan og‘zi bo‘lgan bu shox boshqa shoxlarga qaraganda ko‘proq ahamiyatga egaday bo‘lib ko‘rinar edi.</div>
  <div id="21"><sup><a href="https://www.kitobook.com/compare/book/27/07/21/" title="сравнение переводов, параллельные ссылки">21</a></sup> Bundan tashqari, vahiyda men o‘sha shoxning Xudoning aziz odamlari bilan jang qilayotganini va ularni yengayotganini ko‘rgan edim.</div>
  <div id="22"><sup><a href="https://www.kitobook.com/compare/book/27/07/22/" title="сравнение переводов, параллельные ссылки">22</a></sup> Shu orada Azaliy Nuroniy kelib, O‘zining aziz odamlari foydasiga hukm chiqardi. Xudoning aziz odamlari uchun shohlikni o‘z tasarrufiga olish vaqti yetib kelgan edi.</div>
  <div id="23"><sup><a href="https://www.kitobook.com/compare/book/27/07/23/" title="сравнение переводов, параллельные ссылки">23</a></sup> Suhbatdoshim menga shunday dedi: — To‘rtinchi maxluq — bu yer yuzida hukmronlik qiladigan to‘rtinchi shohlikning timsolidir. Bu shohlik boshqa shohliklardan ajralib turadi. U butun dunyoni g‘ajib, ezib parcha–parcha qiladi.</div>
  <div id="24"><sup><a href="https://www.kitobook.com/compare/book/27/07/24/" title="сравнение переводов, параллельные ссылки">24</a></sup> Maxluqning o‘nta shoxi — shohlikni boshqaradigan o‘nta shohdir. Keyinchalik taxtga yangi bir shoh o‘tiradi. Bu shoh oldingi o‘nta shohdan ajralib turadi va uchta shohni taxtdan tushiradi.</div>
  <div id="25"><sup><a href="https://www.kitobook.com/compare/book/27/07/25/" title="сравнение переводов, параллельные ссылки">25</a></sup> U kufr ketib, Xudoyi Taoloning aziz odamlarini ayovsiz ezadi. Muqaddasbayramlar va qonunlarni o‘zgartirishga urinadi. Xudoning aziz odamlari uch yarim yil davomida, o‘sha shohning zulmi ostida bo‘ladilar.</div>
  <div id="26"><sup><a href="https://www.kitobook.com/compare/book/27/07/26/" title="сравнение переводов, параллельные ссылки">26</a></sup> Bu muddat tugagach, samoda sud majlisi boshlanadi. Zolim shoh taxtdan tushirilib, butunlay yo‘q qilinadi.</div>
  <div id="27"><sup><a href="https://www.kitobook.com/compare/book/27/07/27/" title="сравнение переводов, параллельные ссылки">27</a></sup> Xudoyi Taoloning aziz odamlariga esa shohlik, hukmronlik va yer yuzidagi barcha saltanatlarning ulug‘vorligi beriladi. Hamma hukmdorlar ularga bo‘ysunib, xizmat qiladilar, ularning shohligi abadiy shohlik bo‘ladi.</div>
  <div id="28"><sup><a href="https://www.kitobook.com/compare/book/27/07/28/" title="сравнение переводов, параллельные ссылки">28</a></sup> Ko‘rgan, eshitganlarim mana shudir. Bu tushimdan shu qadar vahimaga tushgan edimki, rangimda rang qolmagan edi. Ammo bular to‘g‘risida og‘iz ochmay, hammasini ichimga yutdim.”</div>
</div>