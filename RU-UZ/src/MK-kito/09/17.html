<div itemprop="articleBody" class="text">
  <div id="1"><sup><a href="https://www.kitobook.com/compare/book/09/17/1/" title="сравнение переводов, параллельные ссылки">1</a></sup> Filistlar, jang qilamiz, deb lashkarini to‘plab, Yahudo hududidagi So‘xo‘ shahrida yig‘ilishdi. So‘xo‘ va Ozikah shaharlari orasidagi Efes– Dammim degan joyda qarorgoh qurishdi.</div>
  <div id="2"><sup><a href="https://www.kitobook.com/compare/book/09/17/2/" title="сравнение переводов, параллельные ссылки">2</a></sup> Shoul ham Isroil lashkarini to‘pladi. Elox vodiysida qarorgoh qurib, Filistlarga qarshi jangga tayyorlandi.</div>
  <div id="3"><sup><a href="https://www.kitobook.com/compare/book/09/17/3/" title="сравнение переводов, параллельные ссылки">3</a></sup> Bir tepalikni Filistlar, boshqa tepalikni Isroil lashkari egalladi. Ikkala tomonning o‘rtasi vodiy edi.</div>
  <div id="4"><sup><a href="https://www.kitobook.com/compare/book/09/17/4/" title="сравнение переводов, параллельные ссылки">4</a></sup> Filistlar safidan Go‘liyot degan bir pahlavon o‘rtaga chiqdi. U Gat shahridan edi. Bo‘yi olti tirsagu bir qarich bo‘lib,</div>
  <div id="5"><sup><a href="https://www.kitobook.com/compare/book/09/17/5/" title="сравнение переводов, параллельные ссылки">5</a></sup> boshiga bronza qalpoq, ustiga bronza sovut kiyib olgan edi. Sovutning og‘irligi uch yarim pud edi.</div>
  <div id="6"><sup><a href="https://www.kitobook.com/compare/book/09/17/6/" title="сравнение переводов, параллельные ссылки">6</a></sup> Boldirlari bronza zirhlar bilan o‘ralgan edi. Yelkasida otiladigan bronza nayzani ko‘tarib yurardi.</div>
  <div id="7"><sup><a href="https://www.kitobook.com/compare/book/09/17/7/" title="сравнение переводов, параллельные ссылки">7</a></sup> Qo‘lidagi nayzaning sopi esa to‘quvchi dastgohining xodasiday kelar, nayza uchidagi temirning og‘irligi yarim pud edi. Go‘liyotning oldida qurolbardori uning katta qalqonini ko‘tarib yurardi.</div>
  <div id="8"><sup><a href="https://www.kitobook.com/compare/book/09/17/8/" title="сравнение переводов, параллельные ссылки">8</a></sup> Go‘liyot o‘rnida turganicha, Isroil qarorgohiga qarab hayqirdi: — Biz bilan urishgani saf tortdingizlarmi?! Men Filistman, sizlar Shoulning qullarimisizlar, axir?! Orangizdan birortangizni tanlanglar–chi, u mening oldimga kelsin.</div>
  <div id="9"><sup><a href="https://www.kitobook.com/compare/book/09/17/9/" title="сравнение переводов, параллельные ссылки">9</a></sup> Agar u men bilan olishib, meni yengib o‘ldira olsa, Filistlar sizlarning qulingiz bo‘ladi. Bordi–yu, men g‘olib kelib, uni o‘ldirsam, sizlar bizning qulimiz bo‘lasizlar, bizga bo‘ysunasizlar.</div>
  <div id="10"><sup><a href="https://www.kitobook.com/compare/book/09/17/10/" title="сравнение переводов, параллельные ссылки">10</a></sup> So‘ng o‘sha Filist gapida davom etdi: — Bugun Isroil lashkarini sharmanda qilaman. Qani, birortasini chiqaring oldimga! Men bilan olishib ko‘rsin!</div>
  <div id="11"><sup><a href="https://www.kitobook.com/compare/book/09/17/11/" title="сравнение переводов, параллельные ссылки">11</a></sup> Shoul va barcha Isroil lashkari Filistning gaplarini eshitgach, qattiq qo‘rqib, vahimaga tushib qoldilar.</div>
  <div id="12"><sup><a href="https://www.kitobook.com/compare/book/09/17/12/" title="сравнение переводов, параллельные ссылки">12</a></sup> Dovud Yahudo hududidagi Baytlahm shahridan — Efratlik Essay degan odamning o‘g‘li edi. Essayning sakkizta o‘g‘li bor edi. Shoulning shohligi davrida Essay ancha keksayib qolgan edi.</div>
  <div id="13"><sup><a href="https://www.kitobook.com/compare/book/09/17/13/" title="сравнение переводов, параллельные ссылки">13</a></sup> Essayning katta o‘g‘illaridan uchtasi Shoul bilan birga urushga ketgan edi. Urushga ketgan to‘ng‘ich o‘g‘lining oti Eliyob, o‘rtanchasiniki Abunadov, uchinchisiniki Shammox edi.</div>
  <div id="14"><sup><a href="https://www.kitobook.com/compare/book/09/17/14/" title="сравнение переводов, параллельные ссылки">14</a></sup> Dovud kenja o‘g‘il edi. Uning uchta katta akasi esa Shoul bilan birga edi.</div>
  <div id="15"><sup><a href="https://www.kitobook.com/compare/book/09/17/15/" title="сравнение переводов, параллельные ссылки">15</a></sup> Shu paytda Dovud vaqti–vaqti bilan Shoulning oldidan Baytlahmga otasining qo‘ylarini boqqani kelib turardi.</div>
  <div id="16"><sup><a href="https://www.kitobook.com/compare/book/09/17/16/" title="сравнение переводов, параллельные ссылки">16</a></sup> Filist Go‘liyot qirq kun mobaynida ertayu kech o‘rtaga chiqib urushga da’vat qildi.</div>
  <div id="17"><sup><a href="https://www.kitobook.com/compare/book/09/17/17/" title="сравнение переводов, параллельные ссылки">17</a></sup> Bir kuni Essay o‘g‘li Dovudga shunday dedi: — Mana bu qovurilgan bir tog‘ora bug‘doy bilan anavi o‘nta nonni olginu tezda qarorgohga, akalaringning oldiga jo‘na.</div>
  <div id="18"><sup><a href="https://www.kitobook.com/compare/book/09/17/18/" title="сравнение переводов, параллельные ссылки">18</a></sup> Mana bu o‘n bo‘lak pishloqni esa mingboshiga olib bor. Akalaringning ahvolini bil va yaxshi yurganlarini bildiradigan birorta nishona olib kel.</div>
  <div id="19"><sup><a href="https://www.kitobook.com/compare/book/09/17/19/" title="сравнение переводов, параллельные ссылки">19</a></sup> Akalaring Shoul lashkari bilan birga Elox vodiysida Filistlarga qarshi urishyaptilar.</div>
  <div id="20"><sup><a href="https://www.kitobook.com/compare/book/09/17/20/" title="сравнение переводов, параллельные ссылки">20</a></sup> Ertasi kuni Dovud saharda turdi. Suruvni bir cho‘ponga qoldirdi. Otasi buyurganiday, oziq– ovqatlarni olib yo‘lga chiqdi. Jang maydoniga yetib borgan paytda sipohlar jangga da’vat qilinib, qarorgohdan urishgani chiqayotgan ekanlar.</div>
  <div id="21"><sup><a href="https://www.kitobook.com/compare/book/09/17/21/" title="сравнение переводов, параллельные ссылки">21</a></sup> Isroil lashkari bilan Filistlar bir–birlariga ro‘para bo‘lib, saf tortdilar.</div>
  <div id="22"><sup><a href="https://www.kitobook.com/compare/book/09/17/22/" title="сравнение переводов, параллельные ссылки">22</a></sup> Dovud keltirgan narsalarini orqadagi qo‘riqchiga qoldirib, safga tomon yugurdi. Akalarining yoniga borib, ular bilan salomlashdi.</div>
  <div id="23"><sup><a href="https://www.kitobook.com/compare/book/09/17/23/" title="сравнение переводов, параллельные ссылки">23</a></sup> Dovud ular bilan gaplashib turganda, Gat shahridan bo‘lgan Filist — pahlavon Go‘liyot o‘z lashkari safidan o‘rtaga chiqib, oldingi gaplarini takrorladi. Dovud uning gaplarini eshitdi.</div>
  <div id="24"><sup><a href="https://www.kitobook.com/compare/book/09/17/24/" title="сравнение переводов, параллельные ссылки">24</a></sup> Isroil lashkari Go‘liyotni ko‘rishdiyu, qattiq qo‘rqib birdaniga qochib qolishdi.</div>
  <div id="25"><sup><a href="https://www.kitobook.com/compare/book/09/17/25/" title="сравнение переводов, параллельные ссылки">25</a></sup> Ular bir–birlariga shunday derdilar: — Anavi odamga qaranglar! U Isroilni haqorat qilyapti. Kim uni o‘ldirsa, shoh unga katta boylik hadya qilar ekan, qizini ham berar ekan. O‘sha odamning otasi xonadonini ham Isroilga soliq to‘lashdan ozod qilar ekan.</div>
  <div id="26"><sup><a href="https://www.kitobook.com/compare/book/09/17/26/" title="сравнение переводов, параллельные ссылки">26</a></sup> Dovud yonidagilardan so‘radi: — Bu Filistni o‘ldirib, Isroilni sharmandalikdan xalos qilganga shoh nima beradi? Bu sunnatsiz Filist kim bo‘libdiki, barhayot Xudoning qo‘shinini haqorat qiladi?!</div>
  <div id="27"><sup><a href="https://www.kitobook.com/compare/book/09/17/27/" title="сравнение переводов, параллельные ссылки">27</a></sup> — O‘sha odamni kim o‘ldirsa, falon–falon narsalar tortiq qilinadi, — deb sipohlar oldingi gaplarini takrorladilar.</div>
  <div id="28"><sup><a href="https://www.kitobook.com/compare/book/09/17/28/" title="сравнение переводов, параллельные ссылки">28</a></sup> To‘ng‘ich akasi Eliyob Dovudning sipohlar bilan gaplashib turganini ko‘rib achchiqlandi: — Bu yerda nima qilib yuribsan? O‘sha besh– oltitagina qo‘yimizni cho‘lda kimga qoldirib kelding? Sening qanchalik manmanligingni, niyating yomonligini bilaman. Sen faqat urushni tomosha qilgani kelgansan.</div>
  <div id="29"><sup><a href="https://www.kitobook.com/compare/book/09/17/29/" title="сравнение переводов, параллельные ссылки">29</a></sup> — Men nima qilibman?! So‘rab ham bo‘lmaydimi?! — dedi Dovud.</div>
  <div id="30"><sup><a href="https://www.kitobook.com/compare/book/09/17/30/" title="сравнение переводов, параллельные ссылки">30</a></sup> So‘ngra boshqa sipohga qarab, yana o‘sha gapni so‘radi. Sipohlar avvalgiday bir xil javob berishdi.</div>
  <div id="31"><sup><a href="https://www.kitobook.com/compare/book/09/17/31/" title="сравнение переводов, параллельные ссылки">31</a></sup> Sipohlar Dovudning gaplarini eshitib, Shoulga yetkazishdi. Shoul Dovudni chaqirtirdi.</div>
  <div id="32"><sup><a href="https://www.kitobook.com/compare/book/09/17/32/" title="сравнение переводов, параллельные ссылки">32</a></sup> Dovud Shoulga dedi: — O‘sha Filistni deb hech kimning ruhi tushmasin. Men, qulingiz borib, u bilan olishaman.</div>
  <div id="33"><sup><a href="https://www.kitobook.com/compare/book/09/17/33/" title="сравнение переводов, параллельные ссылки">33</a></sup> — Tentaklik qilma, bu Filistga bas kelolmaysan. Sen juda yoshsan, u esa yoshligidan beri jangchi, — dedi Shoul.</div>
  <div id="34"><sup><a href="https://www.kitobook.com/compare/book/09/17/34/" title="сравнение переводов, параллельные ссылки">34</a></sup> — Men otamning suruvini boqardim, — deb javob berdi Dovud. — Sher yoki ayiq kelib, suruvdan birorta qo‘zini olib qochsa,</div>
  <div id="35"><sup><a href="https://www.kitobook.com/compare/book/09/17/35/" title="сравнение переводов, параллельные ссылки">35</a></sup> orqasidan quvib, unga hujum qilardim. Qo‘zini o‘sha hayvonning og‘zidan tortib olardim. Bordi–yu, sher yoki ayiq menga tashlansa, yolidan ushlardimu, urib o‘ldirardim.</div>
  <div id="36"><sup><a href="https://www.kitobook.com/compare/book/09/17/36/" title="сравнение переводов, параллельные ссылки">36</a></sup> Men sherni ham, ayiqni ham o‘ldirganman. Anavi sunnatsiz Filistning boshiga o‘shanday kunni solaman. Chunki u barhayot Xudoning qo‘shinini haqorat qildi.</div>
  <div id="37"><sup><a href="https://www.kitobook.com/compare/book/09/17/37/" title="сравнение переводов, параллельные ссылки">37</a></sup> Meni sher, ayiqning panjasidan xalos qilgan Egamiz o‘sha Filistning qo‘lidan ham xalos qiladi. — Mayli bor, Xudo yor bo‘lsin, — dedi Shoul.</div>
  <div id="38"><sup><a href="https://www.kitobook.com/compare/book/09/17/38/" title="сравнение переводов, параллельные ссылки">38</a></sup> So‘ng u o‘zining jang kiyimlarini Dovudga berdi, boshiga bronza qalpoq, egniga sovut kiydirdi.</div>
  <div id="39"><sup><a href="https://www.kitobook.com/compare/book/09/17/39/" title="сравнение переводов, параллельные ссылки">39</a></sup> Dovud shohning sovutlarini kiyib, ustidan qilichini bog‘lab, yurmoqchi bo‘ldi. Lekin u bunaqa kiyimlarga ko‘nikmagan edi. — Bu kiyimlar bilan yura olmayapman, ko‘nikmaganman, — dedi Dovud Shoulga. So‘ng kiyimlarni yechib tashladi.</div>
  <div id="40"><sup><a href="https://www.kitobook.com/compare/book/09/17/40/" title="сравнение переводов, параллельные ссылки">40</a></sup> Dovud tayog‘ini olib, soylikdagi irmoqdan beshta silliq tosh terib oldi. Toshlarni yonidagi cho‘pon xaltasiga soldi–da, palaxmonini olib to‘g‘ri Go‘liyotga tomon yurdi.</div>
  <div id="41"><sup><a href="https://www.kitobook.com/compare/book/09/17/41/" title="сравнение переводов, параллельные ссылки">41</a></sup> Go‘liyot va uning qalqonini ko‘tarib boradigan qurolbardori oldinda, to‘xtamay Dovudga qarab yurdilar.</div>
  <div id="42"><sup><a href="https://www.kitobook.com/compare/book/09/17/42/" title="сравнение переводов, параллельные ссылки">42</a></sup> Go‘liyot Dovudga boshdan–oyoq razm soldi. Chiroyli, kelishgan yigit ekan, deb yoshgina bo‘lgani uchun uni mensimadi.</div>
  <div id="43"><sup><a href="https://www.kitobook.com/compare/book/09/17/43/" title="сравнение переводов, параллельные ссылки">43</a></sup> — Men ko‘ppakmidimki, ustimga tayoq bilan kelyapsan? — dedi–da, o‘z xudolarining nomi bilan Dovudga qarg‘ish yog‘dirdi.</div>
  <div id="44"><sup><a href="https://www.kitobook.com/compare/book/09/17/44/" title="сравнение переводов, параллельные ссылки">44</a></sup> — Kelaver, tanangni ko‘kdagi qushlarga, dashtdagi yirtqichlarga yem qilaman, — dedi Filist.</div>
  <div id="45"><sup><a href="https://www.kitobook.com/compare/book/09/17/45/" title="сравнение переводов, параллельные ссылки">45</a></sup> Dovud esa shunday javob qaytardi: — Sen qilich, nayzayu xanjarlar bilan ustimga bostirib kelyapsan. Men esa sen haqoratlagan Isroil lashkarining Xudosi, Sarvari Olamning nomi bilan qurollanib ustingga bostirib boryapman.</div>
  <div id="46"><sup><a href="https://www.kitobook.com/compare/book/09/17/46/" title="сравнение переводов, параллельные ссылки">46</a></sup> Bugunning o‘zida Egamiz seni mening qo‘limga beradi. Seni o‘ldirib, boshingni tanangdan judo qilaman. Bugunning o‘zida Filist lashkarining jasadlarini ko‘kdagi qushlarga, dashtdagi yirtqichlarga yem qilaman. Shunda Isroilda Xudoning borligini butun yer yuzi bilib oladi.</div>
  <div id="47"><sup><a href="https://www.kitobook.com/compare/book/09/17/47/" title="сравнение переводов, параллельные ссылки">47</a></sup> Egamiz qilichu nayza bilan najot bermasligini butun jamoa bilib oladi, chunki bu urushda Egamizning O‘zi jang qiladi. U sizlarni bizning qo‘limizga beradi.</div>
  <div id="48"><sup><a href="https://www.kitobook.com/compare/book/09/17/48/" title="сравнение переводов, параллельные ссылки">48</a></sup> Go‘liyot Dovudga tashlanmoqchi bo‘lib, to‘g‘ri unga qarab yurdi. Dovud ham u bilan olishish uchun Filistlar safi tomon tez yugurib ketdi.</div>
  <div id="49"><sup><a href="https://www.kitobook.com/compare/book/09/17/49/" title="сравнение переводов, параллельные ссылки">49</a></sup> Qo‘lini xaltasiga solib, bitta toshni oldi– da, palaxmonga solib otdi. Tosh Filistning qoq peshanasiga tegib o‘yib kirdi. Filist yuz tuban yerga yiqildi.</div>
  <div id="50"><sup><a href="https://www.kitobook.com/compare/book/09/17/50/" title="сравнение переводов, параллельные ссылки">50</a></sup> Shunday qilib, Dovud Filistni palaxmonu bitta tosh bilan mag‘lub qildi. Qo‘lida qilich bo‘lmasa ham, uni o‘ldirib, yerga cho‘ziltirib tashladi.</div>
  <div id="51"><sup><a href="https://www.kitobook.com/compare/book/09/17/51/" title="сравнение переводов, параллельные ссылки">51</a></sup> So‘ng yugurib bordi–yu, Go‘liyotni bosib oldi. Uning qilichini qinidan sug‘urib oldi–da, boshini kesib tashlab, butunlay bir yoqli qildi. O‘zlarining pahlavoni Go‘liyotning o‘lganini ko‘rgan Filistlar tumtaraqay qocha boshladilar.</div>
  <div id="52"><sup><a href="https://www.kitobook.com/compare/book/09/17/52/" title="сравнение переводов, параллельные ссылки">52</a></sup> Isroil bilan Yahudo lashkari qo‘zg‘aldiyu, na’ra tortib, Filistlarni Gat va Exron ostonalarigacha quvlab bordi. Sharayimdan Gat va Exron shaharlarigacha boradigan yo‘lda Filistlarning jasadlari cho‘zilib qoldi.</div>
  <div id="53"><sup><a href="https://www.kitobook.com/compare/book/09/17/53/" title="сравнение переводов, параллельные ссылки">53</a></sup> Filistlarni quvib yuborgandan keyin, Isroil lashkari orqaga qaytib Filistlar qarorgohini talon–taroj qilishdi.</div>
  <div id="54"><sup><a href="https://www.kitobook.com/compare/book/09/17/54/" title="сравнение переводов, параллельные ссылки">54</a></sup> Dovud Go‘liyotning boshini olib, Quddusga keltirdi, qurol–aslahasini esa o‘z uyiga qo‘ydi.</div>
  <div id="55"><sup><a href="https://www.kitobook.com/compare/book/09/17/55/" title="сравнение переводов, параллельные ссылки">55</a></sup> Shoul Dovudning Go‘liyot bilan olishuvga chiqqanini ko‘rganda, u lashkarboshi Abnurdan: — Abnur, bu yigitcha kim? — deb so‘radi. — To‘g‘risi, shohim, bilmayman, — dedi Abnur.</div>
  <div id="56"><sup><a href="https://www.kitobook.com/compare/book/09/17/56/" title="сравнение переводов, параллельные ссылки">56</a></sup> — Bo‘lmasa bil–chi, bu yigit kimning o‘g‘li ekan, — deb buyurdi shoh Shoul.</div>
  <div id="57"><sup><a href="https://www.kitobook.com/compare/book/09/17/57/" title="сравнение переводов, параллельные ссылки">57</a></sup> Dovud Go‘liyotni o‘ldirib, qarorgohga endi kirgan ham ediki, Abnur Dovudni yetaklab Shoulning huzuriga olib keldi. Go‘liyotning kesilgan boshi hali Dovudning qo‘lida edi.</div>
  <div id="58"><sup><a href="https://www.kitobook.com/compare/book/09/17/58/" title="сравнение переводов, параллельные ссылки">58</a></sup> — Kimning o‘g‘lisan, yigitcha? — deb so‘radi Shoul. — Baytlahmlik qulingiz Essayning o‘g‘liman, — deb javob berdi Dovud.</div>
</div>