<div itemprop="articleBody" class="text">
  <div id="1"><sup><a href="https://www.kitobook.com/compare/book/09/02/1/" title="сравнение переводов, параллельные ссылки">1</a></sup> Xanna shunday ibodat qildi: “Egam tufayli ko‘nglim tog‘day ko‘tarildi, Quvvatimni oshirgan O‘shadir. Dushmanlarim oldida maqtanurman, Najot berganing–chun sevinurman.</div>
  <div id="2"><sup><a href="https://www.kitobook.com/compare/book/09/02/2/" title="сравнение переводов, параллельные ссылки">2</a></sup> Egam — tanho va haqiqiy Xudo, Ha, Sendan boshqasi yo‘q, ey, Egam. Xudoyimizday qoya yo‘qdir.</div>
  <div id="3"><sup><a href="https://www.kitobook.com/compare/book/09/02/3/" title="сравнение переводов, параллельные ссылки">3</a></sup> Ortiq manmanlikka berilmang og‘iz ko‘pirtirib, Og‘zingizdan kibrli so‘zlar chiqmasin. U hammasini biladigan Xudodir, U odamlarning xatti–harakatini hukm qiladi.</div>
  <div id="4"><sup><a href="https://www.kitobook.com/compare/book/09/02/4/" title="сравнение переводов, параллельные ссылки">4</a></sup> Kuchlilarning yoylari sinib ketadi, Ojizlar quvvat kamarini bog‘laydi.</div>
  <div id="5"><sup><a href="https://www.kitobook.com/compare/book/09/02/5/" title="сравнение переводов, параллельные ссылки">5</a></sup> To‘q bo‘lganlar luqma non uchun mardikordirlar, Och bo‘lganlar esa endi to‘qdirlar. Befarzand ayol yetti bola tug‘ar, Serfarzand ayol esa kimsasiz qolar.</div>
  <div id="6"><sup><a href="https://www.kitobook.com/compare/book/09/02/6/" title="сравнение переводов, параллельные ссылки">6</a></sup> Jonni oladigan ham Egamizdir, Jonni ato qiladigan ham Egamizdir O‘liklar diyoriga U tushirar va Yana qayta olib ham chiqar.</div>
  <div id="7"><sup><a href="https://www.kitobook.com/compare/book/09/02/7/" title="сравнение переводов, параллельные ссылки">7</a></sup> U kimnidir yo‘qsil, kimnidir boy qilar, Kimnidir yerga urar, kimnidir yuksaltirar.</div>
  <div id="8"><sup><a href="https://www.kitobook.com/compare/book/09/02/8/" title="сравнение переводов, параллельные ссылки">8</a></sup> Bechorahollarni U tuproqdan ko‘tarar, Faqirlarni axlatdan olib chiqib yuksaltirar. Ularga shahzodalar yonidan joy berar, Shuhrat taxtini meros qilib berar. Chunki Egamnikidir zaminning ustunlari Ustunlarning ustiga qo‘ygandir U olamni.</div>
  <div id="9"><sup><a href="https://www.kitobook.com/compare/book/09/02/9/" title="сравнение переводов, параллельные ссылки">9</a></sup> U O‘ziga sodiq bo‘lganlarni himoya qilar Fosiqlar esa zulmatda so‘nib qolar. Zeroki kuch ila zafarga yetishmas inson.</div>
  <div id="10"><sup><a href="https://www.kitobook.com/compare/book/09/02/10/" title="сравнение переводов, параллельные ссылки">10</a></sup> Egamizga qarshi turganlar parcha–parcha bo‘lajak, Xudoyi Taolo ularga qarshi osmonni gumburlatajak. Butun olamni U hukm qilajak, O‘zi moy surtib tanlagan shohiga kuch ato etib, Uning quvvatini oshirajak.”</div>
  <div id="11"><sup><a href="https://www.kitobook.com/compare/book/09/02/11/" title="сравнение переводов, параллельные ссылки">11</a></sup> Shundan keyin Elqana oilasi bilan Ramaga — uyiga jo‘nadi. Kichkina Shomuil esa ruhoniy Elaxning huzurida qoldi va Egamizga xizmat qila boshladi.</div>
  <div id="12"><sup><a href="https://www.kitobook.com/compare/book/09/02/12/" title="сравнение переводов, параллельные ссылки">12</a></sup> Elaxning o‘g‘illari yaramas yigitlar edilar. Ular Egamizni hurmat qilmas,</div>
  <div id="13"><sup><a href="https://www.kitobook.com/compare/book/09/02/13/" title="сравнение переводов, параллельные ссылки">13</a></sup> xalq oldidagi o‘z ruhoniylik burchlarini mensimasdilar. Birortasi kelib qurbonlik so‘yib, go‘shtini qaynatayotganda, Elax o‘g‘illarining xizmatkori uch tishli sanchqi bilan kelardi.</div>
  <div id="14"><sup><a href="https://www.kitobook.com/compare/book/09/02/14/" title="сравнение переводов, параллельные ссылки">14</a></sup> Xizmatkor sanchqini qozon– tovoqqa yoki tovaga yo bo‘lmasa qozonga tiqardi. Sanchqiga ilinganini ularga olib borardi. Ular Shilo‘ga kelgan Isroil xalqining hammasiga shunday munosabatda bo‘lishardi.</div>
  <div id="15"><sup><a href="https://www.kitobook.com/compare/book/09/02/15/" title="сравнение переводов, параллельные ссылки">15</a></sup> Hatto qurbonlikning yog‘ini kuydirmasdan oldin, ruhoniyning xizmatkori kelib, qurbonlik qilayotgan odamga shunday derdi: — Ruhoniyga qovurish uchun go‘sht ber! U sendan qaynatilganidan emas, xomidan qabul qiladi.</div>
  <div id="16"><sup><a href="https://www.kitobook.com/compare/book/09/02/16/" title="сравнение переводов, параллельные ссылки">16</a></sup> Qurbonlik qilayotgan odam: — Oldin Egamizga atab qurbonlikning yog‘ini kuydirib olay, keyin xohlaganingcha olaver, — deydigan bo‘lsa, xizmatkor: — Yo‘q, hozir berasan, yo‘qsa zo‘rlik bilan tortib olaman, — deb javob berardi.</div>
  <div id="17"><sup><a href="https://www.kitobook.com/compare/book/09/02/17/" title="сравнение переводов, параллельные ссылки">17</a></sup> Elax o‘g‘illarining bu gunohi Egamiz oldida juda og‘ir edi, chunki ular Egamizga atalgan nazr– niyozlarga shunday hurmatsizlik qilishardi.</div>
  <div id="18"><sup><a href="https://www.kitobook.com/compare/book/09/02/18/" title="сравнение переводов, параллельные ссылки">18</a></sup> Yosh Shomuil esa shu paytda ruhoniylarning muqaddas libosini kiyib, Egamiz huzurida xizmat qilib yurardi.</div>
  <div id="19"><sup><a href="https://www.kitobook.com/compare/book/09/02/19/" title="сравнение переводов, параллельные ссылки">19</a></sup> Har yilgi qurbonlikni ado etish uchun onasi bilan otasi bu yerga kelishar, onasi o‘zi tikkan kiyimni o‘g‘liga olib kelardi.</div>
  <div id="20"><sup><a href="https://www.kitobook.com/compare/book/09/02/20/" title="сравнение переводов, параллельные ссылки">20</a></sup> Ruhoniy Elax esa Elqana bilan uning xotinini duo qilib, Elqanaga: “Egamizdan tilab olib, Unga bag‘ishlagan farzandingning o‘rniga Xudoyim senga shu xotindan yana farzandlar bersin”, deb aytardi. Shundan keyin ular uylariga ketishardi.</div>
  <div id="21"><sup><a href="https://www.kitobook.com/compare/book/09/02/21/" title="сравнение переводов, параллельные ссылки">21</a></sup> Egamiz Xannaga g‘amxo‘rlik qildi. U homilador bo‘lib, yana uch o‘g‘il, ikki qiz tug‘di. Yosh Shomuil esa Egamizning huzurida o‘sib– ulg‘aydi.</div>
  <div id="22"><sup><a href="https://www.kitobook.com/compare/book/09/02/22/" title="сравнение переводов, параллельные ссылки">22</a></sup> Elax juda keksayib qolgan edi. U o‘g‘illarining jamiki Isroil xalqiga yomon munosabatda bo‘lishayotganini, Uchrashuv chodiriga kiraverishda xizmat qiladigan ayollar bilan zino qilishayotganini eshitib turardi.</div>
  <div id="23"><sup><a href="https://www.kitobook.com/compare/book/09/02/23/" title="сравнение переводов, параллельные ссылки">23</a></sup> Elax o‘g‘illariga derdi: — Nimaga bunday qilyapsizlar? Qilayotgan qabih ishlaringiz hammaning og‘zida.</div>
  <div id="24"><sup><a href="https://www.kitobook.com/compare/book/09/02/24/" title="сравнение переводов, параллельные ссылки">24</a></sup> Bunday qilmanglar, o‘g‘illarim! Egamizning xalqi orasida yoyilgan gap–so‘zlar yaxshi emas.</div>
  <div id="25"><sup><a href="https://www.kitobook.com/compare/book/09/02/25/" title="сравнение переводов, параллельные ссылки">25</a></sup> Odam odamga qarshi gunoh qilsa, Xudo vositachilik qiladi. Ammo odam Egamizga qarshi gunoh qilsa, o‘rtada kim vositachilik qila oladi?! Biroq o‘g‘illari otalarining gapini quloqlariga olmasdilar. Shuning uchun Egamiz ularni o‘ldirishga qaror qilib qo‘ygan edi.</div>
  <div id="26"><sup><a href="https://www.kitobook.com/compare/book/09/02/26/" title="сравнение переводов, параллельные ссылки">26</a></sup> Yosh Shomuil esa ulg‘ayib, Egamizning va xalqning olqishiga sazovor bo‘layotgan edi.</div>
  <div id="27"><sup><a href="https://www.kitobook.com/compare/book/09/02/27/" title="сравнение переводов, параллельные ссылки">27</a></sup> Bir kuni bir payg‘ambar Elaxning oldiga kelib, shunday dedi: — Egamiz senga aytmoqda: “Isroil xalqi Misr yurtida Fir’avnga qul bo‘lib yurganda, O‘zimni ota–bobolaringga zohir qildim–ku!</div>
  <div id="28"><sup><a href="https://www.kitobook.com/compare/book/09/02/28/" title="сравнение переводов, параллельные ссылки">28</a></sup> Bobong Horun Mening qurbongohimga chiqsin, qurbonlik kuydirib, oldimda efodni kiyib yursin, deb jamiki Isroil qabilalari orasidan Men uni O‘zimga ruhoniy qilib tanlab olgan edim. Buning ustiga, Horun avlodining ulushi bo‘lsin, deb hamma kuydiriladigan qurbonliklardan ham berdim.</div>
  <div id="29"><sup><a href="https://www.kitobook.com/compare/book/09/02/29/" title="сравнение переводов, параллельные ссылки">29</a></sup> Shunday bo‘lgach, Men buyurgan qurbonlik va nazrlarni nimaga pisand qilmayapsizlar?! Nimaga xalqim Isroil bergan hamma nazrlardan eng yaxshi ulushlarni olib o‘zingiz yeb semiryapsizlar?! Nimaga o‘g‘illaringni Mendan ortiq ko‘ryapsan?!</div>
  <div id="30"><sup><a href="https://www.kitobook.com/compare/book/09/02/30/" title="сравнение переводов, параллельные ссылки">30</a></sup> Shuning uchun Men, Isroil xalqining Xudosi — Egangiz, shunday deb aytmoqdaman: avloding va otangning avlodi Menga abadiy xizmat qiladilar, deb aytgan bo‘lsam ham, endi bunday bo‘lmaydi! Meni izzat qilganni Men ham izzat qilaman, Meni xor qilgan esa sharmanda bo‘lur.</div>
  <div id="31"><sup><a href="https://www.kitobook.com/compare/book/09/02/31/" title="сравнение переводов, параллельные ссылки">31</a></sup> Shunday kunlar yaqinlashmoqda: Men sening va otangning xonadonini yo‘qotaman. Natijada xonadoningdagi hamma kimsa ajalidan besh kun burun o‘ladi.</div>
  <div id="32"><sup><a href="https://www.kitobook.com/compare/book/09/02/32/" title="сравнение переводов, параллельные ссылки">32</a></sup> Men Isroil xalqi ustiga yog‘diradigan rohat– farog‘atni sen ko‘rib, kulfat ichra ularga hasad qilasan. Sening xonadoningdan hech kim uzoq umr ko‘rmaydi.</div>
  <div id="33"><sup><a href="https://www.kitobook.com/compare/book/09/02/33/" title="сравнение переводов, параллельные ссылки">33</a></sup> Xonadoningdan faqat bittasini yo‘q qilmasdan asrab qolaman. Lekin uning ko‘zlari yoshga, yuragi g‘am–g‘ussaga to‘ladi. Butun xonadoning ahli juvonmarg ketadi.</div>
  <div id="34"><sup><a href="https://www.kitobook.com/compare/book/09/02/34/" title="сравнение переводов, параллельные ссылки">34</a></sup> Ikkala o‘g‘ling — Xo‘fnax bilan Finxazning boshiga tushadigan ko‘rgilik senga bir alomat bo‘lsin: ikkovi ham bir kunda nobud bo‘ladi.</div>
  <div id="35"><sup><a href="https://www.kitobook.com/compare/book/09/02/35/" title="сравнение переводов, параллельные ссылки">35</a></sup> Mening xohish–irodamni amalga oshiradigan sadoqatli bir ruhoniyni O‘zim uchun tayin etaman, u ko‘nglimdagiday xizmat qiladi. Uning avlodini boqiy qilaman, u Men moy surtib tanlagan shoh oldida umr bo‘yi xizmat qiladi.</div>
  <div id="36"><sup><a href="https://www.kitobook.com/compare/book/09/02/36/" title="сравнение переводов, параллельные ссылки">36</a></sup> Xonadoningda tirik qolgan har bir odam qora chaqaga va bir burda nonga zor bo‘lib uning oldiga keladi, o‘tinaman, menga biror ruhoniylik vazifasini ber, tirikchiligimni o‘tkazib turay, deb yolvorib ta’zim qiladi.”</div>
</div>