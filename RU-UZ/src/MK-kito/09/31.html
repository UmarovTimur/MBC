<div itemprop="articleBody" class="text">
  <div id="1"><sup><a href="https://www.kitobook.com/compare/book/09/31/1/" title="сравнение переводов, параллельные ссылки">1</a></sup> Filistlar esa shu paytda Isroil lashkari bilan jang qilishayotgan edi. Isroil lashkari Filistlarning oldiga tushib qochib, ko‘plari Gilbova tog‘ida halok bo‘ldi.</div>
  <div id="2"><sup><a href="https://www.kitobook.com/compare/book/09/31/2/" title="сравнение переводов, параллельные ссылки">2</a></sup> Endi Filistlar Shoul bilan uning o‘g‘illari ortidan tushdilar. Natijada Shoulning o‘g‘illari Yo‘natan, Abunadov va Malkishuva o‘ldirildi.</div>
  <div id="3"><sup><a href="https://www.kitobook.com/compare/book/09/31/3/" title="сравнение переводов, параллельные ссылки">3</a></sup> Shoulning atrofida jang tobora avjiga chiqdi. Shu payt Filist kamonchilari Shoulga qarata o‘q otdilar. Shoul og‘ir yaralandi.</div>
  <div id="4"><sup><a href="https://www.kitobook.com/compare/book/09/31/4/" title="сравнение переводов, параллельные ссылки">4</a></sup> U qurolbardoriga: — Qilichingni sug‘urgin–da, menga sanch, toki anavi sunnatsizlar kelib, menga qilich solib, xo‘rlamasinlar, — dedi. Lekin qurolbardori qo‘rqdi, Shoulning aytganini qilmadi. Shunda Shoul qilichini qinidan sug‘urib, o‘zini qilich ustiga tashladi.</div>
  <div id="5"><sup><a href="https://www.kitobook.com/compare/book/09/31/5/" title="сравнение переводов, параллельные ссылки">5</a></sup> Qurolbardori ham Shoulning halok bo‘lganini ko‘rib, o‘zini qilichi ustiga tashlab, Shoul bilan birga o‘ldi.</div>
  <div id="6"><sup><a href="https://www.kitobook.com/compare/book/09/31/6/" title="сравнение переводов, параллельные ссылки">6</a></sup> Shunday qilib, Shoul, uning uchala o‘g‘li, qurolbardori va hamma sipohlari bir kundayoq halok bo‘lishdi.</div>
  <div id="7"><sup><a href="https://www.kitobook.com/compare/book/09/31/7/" title="сравнение переводов, параллельные ссылки">7</a></sup> Yizril vodiysining naryog‘ida va Iordan daryosining sharq tomonida yashaydigan Isroil xalqi o‘z sipohlarining qochganini, Shoul bilan o‘g‘illari o‘lganini ko‘rishdiyu, shaharlarini tashlab qochishdi. Filistlar bu shaharlarga kelib o‘rnashib olishdi.</div>
  <div id="8"><sup><a href="https://www.kitobook.com/compare/book/09/31/8/" title="сравнение переводов, параллельные ссылки">8</a></sup> Ertasi kuni Filistlar halok bo‘lganlarni talon– taroj qilgani jang maydoniga kelishdi. Birdan ular Gilbova tog‘ida Shoul bilan uchala o‘g‘lining jasadi yotganini ko‘rib qolishdi.</div>
  <div id="9"><sup><a href="https://www.kitobook.com/compare/book/09/31/9/" title="сравнение переводов, параллельные ссылки">9</a></sup> Ular Shoulning boshini kesib, qurollarini olishdi. Filistlar bosib olgan yerlariga xabarchilar yo‘llab, bu xushxabarni butxonalariga, xalqqa eshittirishdi.</div>
  <div id="10"><sup><a href="https://www.kitobook.com/compare/book/09/31/10/" title="сравнение переводов, параллельные ссылки">10</a></sup> Shoulning qurol–aslahasini Ashtaret uyiga qo‘yishdi, jasadini esa Bayt–Shan shahrining devoriga qoqib qo‘yishdi.</div>
  <div id="11"><sup><a href="https://www.kitobook.com/compare/book/09/31/11/" title="сравнение переводов, параллельные ссылки">11</a></sup> Giladdagi Yobosh aholisi Filistlarning Shoulni qanday ahvolga solganini eshitib qolishdi.</div>
  <div id="12"><sup><a href="https://www.kitobook.com/compare/book/09/31/12/" title="сравнение переводов, параллельные ссылки">12</a></sup> Shunda hamma jasur yigitlar tun bo‘yi yurib, Bayt–Shanga borishdi. Shoul bilan o‘g‘illarining jasadlarini Bayt–Shan devoridan olib, Yoboshga olib borishdi va u yerda kuydirishdi.</div>
  <div id="13"><sup><a href="https://www.kitobook.com/compare/book/09/31/13/" title="сравнение переводов, параллельные ссылки">13</a></sup> Suyaklarini yig‘ishtirib, Yoboshdagi tamarisk daraxti tagiga dafn qilgach, yetti kun ro‘za tutishdi.</div>
</div>