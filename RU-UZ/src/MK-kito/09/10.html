<div itemprop="articleBody" class="text">
  <div id="1"><sup><a href="https://www.kitobook.com/compare/book/09/10/1/" title="сравнение переводов, параллельные ссылки">1</a></sup> So‘ngra Shomuil moy idishini olib, Shoulning boshiga moy surtdi. Keyin uni o‘pib, shunday dedi: — Mana, Egamiz senga moy surtib, O‘z xalqiga hukmdor etib tanladi.</div>
  <div id="2"><sup><a href="https://www.kitobook.com/compare/book/09/10/2/" title="сравнение переводов, параллельные ссылки">2</a></sup> Bugun mening oldimdan ketganingdan keyin Benyamin hududida, Zilzaxdagi Rohilaning maqbarasi yonida ikki kishiga duch kelasan. Ular senga: “Izlab ketgan eshaklaring topildi, otang endi eshaklarni o‘ylamay, balki, o‘g‘limga nima bo‘ldi ekan, deb sendan xavotirlanib o‘tiribdi”, deb aytishadi.</div>
  <div id="3"><sup><a href="https://www.kitobook.com/compare/book/09/10/3/" title="сравнение переводов, параллельные ссылки">3</a></sup> U yerdan yana yo‘lingda davom etib, Tovurdagi muqaddas daraxt oldidan chiqasan. U yerda uchta odamga duch kelasan. Ularning biri uchta uloqcha, biri uchta gardish non, yana boshqasi bir mesh sharob bilan Xudoning huzuriga — Baytilga yo‘l olgan bo‘ladi.</div>
  <div id="4"><sup><a href="https://www.kitobook.com/compare/book/09/10/4/" title="сравнение переводов, параллельные ссылки">4</a></sup> Ular senga omonlik tilab, ikkita gardish non berishadi. Sen nonlarni ol.</div>
  <div id="5"><sup><a href="https://www.kitobook.com/compare/book/09/10/5/" title="сравнение переводов, параллельные ссылки">5</a></sup> Keyin Filistlar qo‘nolg‘asi joylashgan, Xudoning tepaligi deb atalgan Givoga borasan. Shaharga kirganingda, payg‘ambarlar guruhiga duch kelasan. Ular oldilarida arfa, childirma, nay, lira chalib, jo‘shib zikr tushib, sajdagohdan tushib kelayotgan bo‘ladilar.</div>
  <div id="6"><sup><a href="https://www.kitobook.com/compare/book/09/10/6/" title="сравнение переводов, параллельные ссылки">6</a></sup> Egamiz Ruhi seni ham qamrab oladi. Ular bilan birga sen ham jo‘shib zikr tushasan va butunlay boshqa odamga aylanasan.</div>
  <div id="7"><sup><a href="https://www.kitobook.com/compare/book/09/10/7/" title="сравнение переводов, параллельные ссылки">7</a></sup> Bu alomatlar senda namoyon bo‘lganda, o‘zingga ma’qul bo‘lganini qil. Xudo sen bilan.</div>
  <div id="8"><sup><a href="https://www.kitobook.com/compare/book/09/10/8/" title="сравнение переводов, параллельные ссылки">8</a></sup> Mendan oldin sen Gilgalga bor. Men ham kuydiriladigan qurbonliklar va tinchlik qurbonliklarininazr qilgani huzuringga boraman. Meni yetti kun kut, yoningga borganimdan keyin nima qilishingni aytaman.</div>
  <div id="9"><sup><a href="https://www.kitobook.com/compare/book/09/10/9/" title="сравнение переводов, параллельные ссылки">9</a></sup> Shoul endi Shomuilning yonidan ketish uchun chog‘langan ham ediki, Xudo uning yuragini o‘zgartirdi. O‘sha kuni Shomuil aytgan hamma alomatlar bajo bo‘ldi.</div>
  <div id="10"><sup><a href="https://www.kitobook.com/compare/book/09/10/10/" title="сравнение переводов, параллельные ссылки">10</a></sup> Shoul Givoga kelganda, uni payg‘ambarlar guruhi qarshi oldi. Xudoning Ruhi uni qamrab oldi, Shoul ular bilan birga jo‘shib zikr tusha boshladi.</div>
  <div id="11"><sup><a href="https://www.kitobook.com/compare/book/09/10/11/" title="сравнение переводов, параллельные ссылки">11</a></sup> Shoulning do‘stlari buni ko‘rib, hayratga tushdilar: — Nima? Nahotki Shoul ham payg‘ambar bo‘lsa?! Kishning o‘g‘li qanday qilib payg‘ambar bo‘lib qolibdi?</div>
  <div id="12"><sup><a href="https://www.kitobook.com/compare/book/09/10/12/" title="сравнение переводов, параллельные ссылки">12</a></sup> Qo‘shnilaridan biri e’tiroz bildirdi: — Otasi kimligining ahamiyati yo‘q. Har kim ham payg‘ambar bo‘lishi mumkin. Shu sababdan ham “Nahotki Shoul ham payg‘ambar bo‘lsa?!” degan gap aslida o‘shandan qolgan.</div>
  <div id="13"><sup><a href="https://www.kitobook.com/compare/book/09/10/13/" title="сравнение переводов, параллельные ссылки">13</a></sup> Zikr tushish to‘xtagach, Shoul sajdagohga chiqdi.</div>
  <div id="14"><sup><a href="https://www.kitobook.com/compare/book/09/10/14/" title="сравнение переводов, параллельные ссылки">14</a></sup> Amakisi Shoul bilan xizmatkoridan: — Qayerlarda qolib ketdingizlar? — deb so‘radi. — Eshaklarni qidirdik, ularni topa olmay, Shomuilning oldiga bordik, — deb javob berdi Shoul.</div>
  <div id="15"><sup><a href="https://www.kitobook.com/compare/book/09/10/15/" title="сравнение переводов, параллельные ссылки">15</a></sup> — Shomuil sizlarga nimalar dedi, menga ham ayt–chi, — dedi amakisi.</div>
  <div id="16"><sup><a href="https://www.kitobook.com/compare/book/09/10/16/" title="сравнение переводов, параллельные ссылки">16</a></sup> — Eshaklarning topilganini bizga to‘ppa– to‘g‘ri aytib berdi, — dedi Shoul. Shomuilning shohlikka aloqador so‘zlarini esa amakisiga aytmadi.</div>
  <div id="17"><sup><a href="https://www.kitobook.com/compare/book/09/10/17/" title="сравнение переводов, параллельные ссылки">17</a></sup> Shomuil Isroil xalqini Mispaxda Egamiz huzuriga chaqirib</div>
  <div id="18"><sup><a href="https://www.kitobook.com/compare/book/09/10/18/" title="сравнение переводов, параллельные ссылки">18</a></sup> shunday dedi: “Isroil xalqining Xudosi — Egamiz aytmoqda: — Isroil xalqini Misrdan Men olib chiqqanman. Misrliklarning va sizlarga zulm qilgan hamma shohliklarning qo‘lidan sizlarni qutqardim.</div>
  <div id="19"><sup><a href="https://www.kitobook.com/compare/book/09/10/19/" title="сравнение переводов, параллельные ссылки">19</a></sup> Ammo bugun butun mashaqqat va zahmatlaringizdan sizlarni qutqaradigan Men, Xudoyingizni rad qildingiz hamda: “Bizga ustimizdan shoh tayinlang”, dedingiz. Endi Men, Egangizning oldida qabila va urug‘larga bo‘linib tiziling.”</div>
  <div id="20"><sup><a href="https://www.kitobook.com/compare/book/09/10/20/" title="сравнение переводов, параллельные ссылки">20</a></sup> Shomuil Isroil xalqining hamma qabilalarini birin–ketin o‘z huzuriga chaqirdi. Qur’a tashlab, ulardan Benyamin qabilasini tanlab oldi.</div>
  <div id="21"><sup><a href="https://www.kitobook.com/compare/book/09/10/21/" title="сравнение переводов, параллельные ссылки">21</a></sup> Keyin Benyamin qabilasini urug‘lari bo‘yicha oldiga chaqirdi. Qur’a tashlab, Matri urug‘ini tanlab oldi. Yana qur’a tashlab, Matri urug‘idan Kishning o‘g‘li Shoulni tanlab oldi. Isroil xalqi uni axtarib topa olmadi.</div>
  <div id="22"><sup><a href="https://www.kitobook.com/compare/book/09/10/22/" title="сравнение переводов, параллельные ссылки">22</a></sup> Ular Egamizdan: — O‘sha odam keldimi o‘zi? — deb so‘rashdi. — U shu yerda, u–bu anjomlarning orasida yashirinib yuribdi, — degan javob keldi Egamizdan.</div>
  <div id="23"><sup><a href="https://www.kitobook.com/compare/book/09/10/23/" title="сравнение переводов, параллельные ссылки">23</a></sup> Odamlar yugurib borib, Shoulni olib kelishdi. Shoul xalqning orasida tikka turgan edi, hamma uning yelkasidan kelar ekan.</div>
  <div id="24"><sup><a href="https://www.kitobook.com/compare/book/09/10/24/" title="сравнение переводов, параллельные ссылки">24</a></sup> Shomuil butun xaloyiqqa qarata: — Egamiz tanlagan odamni ko‘ryapsizmi, butun xalq orasida unga teng keladigani topilmaydi, — dedi. Shunda xalq: — Yashasin shoh! — deb hayqirdi.</div>
  <div id="25"><sup><a href="https://www.kitobook.com/compare/book/09/10/25/" title="сравнение переводов, параллельные ссылки">25</a></sup> Shomuil shohlikning qonun–qoidalarini xalqqa aytib berdi. Bularni kitob holiga keltirib muqaddas joyga qo‘ydi. Keyin hamma odamni uy–uylariga jo‘natib yubordi.</div>
  <div id="26"><sup><a href="https://www.kitobook.com/compare/book/09/10/26/" title="сравнение переводов, параллельные ссылки">26</a></sup> Shoul ham Givoga — o‘z uyiga ketdi. Xudo ruhlantirgan bir necha kishi unga hamroh bo‘ldi.</div>
  <div id="27"><sup><a href="https://www.kitobook.com/compare/book/09/10/27/" title="сравнение переводов, параллельные ссылки">27</a></sup> Ammo ba’zi yaramas odamlar: “U bizni qutqara olarmidi?!” deb Shoulni nazarlariga ilmadi, shu sababdan unga in’omlar tortiq qilishmadi. Shoul esa bilib bilmaslikka olib qo‘ya qoldi.</div>
</div>