<div itemprop="articleBody" class="text">
  <div id="1"><sup><a href="https://www.kitobook.com/compare/book/09/11/1/" title="сравнение переводов, параллельные ссылки">1</a></sup> Ommon shohi Naxosh Giladdagi Yobosh shahriga kelib, u yerni qamal qildi. Hamma Yoboshliklar Naxoshga: — Biz sen bilan sulh tuzib, senga itoat etamiz, — deyishdi.</div>
  <div id="2"><sup><a href="https://www.kitobook.com/compare/book/09/11/2/" title="сравнение переводов, параллельные ссылки">2</a></sup> Ommon shohi Naxosh: — Faqat bir shart bilan sulh tuzaman, — dedi. — Har biringizning o‘ng ko‘zingizni o‘yib olaman–da, butun Isroil xalqini badnom qilaman.</div>
  <div id="3"><sup><a href="https://www.kitobook.com/compare/book/09/11/3/" title="сравнение переводов, параллельные ссылки">3</a></sup> Yobosh shahrining oqsoqollari Naxoshga shunday deyishdi: — Bizga yetti kun muhlat ber, Isroilning hamma hududiga xabarchilar jo‘nataylik. Agar bizga najot beradigan kimsa chiqmasa, senga taslim bo‘lamiz.</div>
  <div id="4"><sup><a href="https://www.kitobook.com/compare/book/09/11/4/" title="сравнение переводов, параллельные ссылки">4</a></sup> Xabarchilar Shoul yashaydigan Givo shahriga kelib, bo‘layotgan voqealarni xalqqa bildirishdi. Hammasi yig‘i–sig‘i qilib, dod–faryod soldi.</div>
  <div id="5"><sup><a href="https://www.kitobook.com/compare/book/09/11/5/" title="сравнение переводов, параллельные ссылки">5</a></sup> Xuddi shu payt Shoul ho‘kizlarini oldiga solib daladan qaytayotgan edi. Shoul: — Odamlarga nima bo‘ldi? Nega bunchalik yig‘laydi? — deb so‘radi. Yoboshliklarning jo‘natgan xabarini unga aytib berishdi.</div>
  <div id="6"><sup><a href="https://www.kitobook.com/compare/book/09/11/6/" title="сравнение переводов, параллельные ссылки">6</a></sup> Shoul bu gaplarni eshitgan zahoti, Xudoning Ruhi uni qamrab oldi. Shoul qattiq g‘azablandi.</div>
  <div id="7"><sup><a href="https://www.kitobook.com/compare/book/09/11/7/" title="сравнение переводов, параллельные ссылки">7</a></sup> Bir juft ho‘kizni so‘yib, nimtaladi. Xabarchilar orqali Isroilning hamma tomoniga o‘sha nimtalangan bo‘laklarni jo‘natib, shunday dedi: “Kimki Shoul bilan Shomuilning orqasidan ergashmasa, o‘sha odamning ho‘kizlari ham xuddi shu ahvolga tushadi.” Odamlar Egamizdan qo‘rqqanidan zir titrab, bir yoqadan bosh chiqarib yo‘lga chiqdi.</div>
  <div id="8"><sup><a href="https://www.kitobook.com/compare/book/09/11/8/" title="сравнение переводов, параллельные ссылки">8</a></sup> Shoul ularni Bazaxda yig‘di. Isroil urug‘laridan 300.000, Yahudo urug‘idan esa 30.000 kishi bor edi.</div>
  <div id="9"><sup><a href="https://www.kitobook.com/compare/book/09/11/9/" title="сравнение переводов, параллельные ссылки">9</a></sup> U yerga kelgan Yoboshlik xabarchilarga shunday deyishdi: — Giladdagi Yobosh aholisiga, ertaga kun tikkaga kelganda najot topasizlar, deb aytinglar. Xabarchilar borib, bu gapni yetkazishdi. Yoboshliklar quvonib ketishdi.</div>
  <div id="10"><sup><a href="https://www.kitobook.com/compare/book/09/11/10/" title="сравнение переводов, параллельные ссылки">10</a></sup> Naxoshga esa: — Ertaga sizga taslim bo‘lamiz, bizga nimani lozim ko‘rsangiz, shuni qilavering, — deyishdi.</div>
  <div id="11"><sup><a href="https://www.kitobook.com/compare/book/09/11/11/" title="сравнение переводов, параллельные ссылки">11</a></sup> Ertasi kuni Shoul odamlarni uch qismga bo‘ldi. Ular tong payti Ommon lashkarining qarorgohiga bostirib kirishdi. Kunning jazirama issig‘i boshlanguncha, ularni mag‘lub qilib bo‘lishdi. Omon qolganlari shunday tirqirab qochdiki, hatto biron joyda ikki kishi to‘planganini uchratib bo‘lmasdi.</div>
  <div id="12"><sup><a href="https://www.kitobook.com/compare/book/09/11/12/" title="сравнение переводов, параллельные ссылки">12</a></sup> Isroil lashkari Shomuilning oldiga borib: — “Bizga shohlik qilish Shoulga tushib qolibdimi?” deganlar kimlar edi? Olib keling ularni, o‘ldiramiz! — deb qattiq talab qilishdi.</div>
  <div id="13"><sup><a href="https://www.kitobook.com/compare/book/09/11/13/" title="сравнение переводов, параллельные ссылки">13</a></sup> Shoul esa: — Bugun biron kimsa o‘ldirilmaydi, chunki Egamiz bugun Isroilga najot berdi, — dedi.</div>
  <div id="14"><sup><a href="https://www.kitobook.com/compare/book/09/11/14/" title="сравнение переводов, параллельные ссылки">14</a></sup> — Mayli, Gilgalga boramiz, o‘sha yerda shohlikni yangidan tiklaymiz, — dedi Shomuil xalqqa.</div>
  <div id="15"><sup><a href="https://www.kitobook.com/compare/book/09/11/15/" title="сравнение переводов, параллельные ссылки">15</a></sup> Shunday qilib, butun xalq Gilgalga bordi va Egamiz huzurida Shoulning shohligini tasdiqladi. O‘sha yerda — Egamizning huzurida tinchlik qurbonliklari keltirishdi. Shoul va butun Isroil xalqi rosa xursandchilik qilishdi.</div>
</div>