<div itemprop="articleBody" class="text">
  <div id="1"><sup><a href="https://www.kitobook.com/compare/book/09/06/1/" title="сравнение переводов, параллельные ссылки">1</a></sup> Egamizning sandig‘i Filistlar hududida yetti oy qolib ketdi.</div>
  <div id="2"><sup><a href="https://www.kitobook.com/compare/book/09/06/2/" title="сравнение переводов, параллельные ссылки">2</a></sup> Filistlar o‘zlarining ruhoniylari va folbinlarini chaqirib: — Isroil Xudosining sandig‘ini nima qilamiz, uni o‘z yeriga qanday qaytaramiz? Bizga o‘rgating, — deyishdi.</div>
  <div id="3"><sup><a href="https://www.kitobook.com/compare/book/09/06/3/" title="сравнение переводов, параллельные ссылки">3</a></sup> Ruhoniylar bilan folbinlar shunday javob berdilar: — Isroil Xudosining sandig‘ini orqaga qaytaradigan bo‘lsangizlar, bo‘sh qaytarmanglar. Isroil Xudosiga albatta aybingizni yuvadigan nazr atanglar. O‘shanda shifo topib, Xudo nima uchun sizlarni jazolayotganini bilib olasizlar.</div>
  <div id="4"><sup><a href="https://www.kitobook.com/compare/book/09/06/4/" title="сравнение переводов, параллельные ссылки">4</a></sup> — Aybimizni yuvish uchun Unga nimani nazr qilamiz? — deb so‘rashdi Filistlar. Ruhoniylar va folbinlar shunday javob berishdi: — Aybingizni yuvadigan nazr, Filist beklarining miqdoricha — oltindan qilingan beshta chipqon va beshta sichqon bo‘lsin. Chunki balo–qazo sizlarning hammangiz uchun ham, beklaringiz uchun ham baravardir.</div>
  <div id="5"><sup><a href="https://www.kitobook.com/compare/book/09/06/5/" title="сравнение переводов, параллельные ссылки">5</a></sup> Shuning uchun chipqonlarning va mamlakatga qirg‘in keltirgan sichqonlarning haykalchalarini yasang, shu tariqa Isroil xalqining Xudosini sharaflang. Balki ana shunda o‘zlaringizga, xudolaringizga va yurtingizga kelgan balo–qazoni U yengillatar.</div>
  <div id="6"><sup><a href="https://www.kitobook.com/compare/book/09/06/6/" title="сравнение переводов, параллельные ссылки">6</a></sup> Nimaga Misrliklarga va fir’avnga o‘xshab o‘jarlik qilasizlar? Esingizda yo‘qmi, Isroil xalqining Xudosi Misrliklarni rosa ezgandan keyingina, ular Isroil xalqini o‘z yo‘liga qo‘yib yubordilar–ku!</div>
  <div id="7"><sup><a href="https://www.kitobook.com/compare/book/09/06/7/" title="сравнение переводов, параллельные ссылки">7</a></sup> Endi bitta yangi arava bilan hali hech bo‘yinturuq solinmagan ikkita sog‘in sigir hozirlanglar. Sigirlarni aravaga qo‘shinglar, buzoqlarini esa sigirlardan ayirib, og‘ilxonaga olib boringlar.</div>
  <div id="8"><sup><a href="https://www.kitobook.com/compare/book/09/06/8/" title="сравнение переводов, параллельные ссылки">8</a></sup> Isroil xalqining Egasi sandig‘ini olib aravaga yuklanglar, ayblaringizni yuvadigan nazrlarni — Unga atalib yasalgan oltin haykalchalarni bir qutiga joylashtiringlar. O‘sha qutini sandiqning yoniga qo‘yinglar. Keyin aravani qo‘yib yuboringlar, o‘z yo‘liga ketsin.</div>
  <div id="9"><sup><a href="https://www.kitobook.com/compare/book/09/06/9/" title="сравнение переводов, параллельные ссылки">9</a></sup> Aravaning orqasidan kuzatib boringlar. Agar sigirlar bizning yurtimiz chegarasidan o‘tib, Bayt–Shamash shahriga boradigan yo‘ldan ketsa, demak, boshimizga bunday katta kulfatni solgan Isroil xalqining Xudosidir. Agarda shunday bo‘lmasa, bu kulfat bizga Undan kelmaganini, balki bir tasodif bo‘lganini bilib olamiz.</div>
  <div id="10"><sup><a href="https://www.kitobook.com/compare/book/09/06/10/" title="сравнение переводов, параллельные ссылки">10</a></sup> Odamlar aytilganday qilishdi. Ikki sog‘in sigir keltirib, aravaga qo‘shishdi, buzoqlarni esa og‘ilxonaga qamab qo‘yishdi.</div>
  <div id="11"><sup><a href="https://www.kitobook.com/compare/book/09/06/11/" title="сравнение переводов, параллельные ссылки">11</a></sup> Egamizning sandig‘ini, shuningdek, ichiga oltin sichqonlar va chipqonlarning haykalchalari solingan qutini aravaga yuklashdi.</div>
  <div id="12"><sup><a href="https://www.kitobook.com/compare/book/09/06/12/" title="сравнение переводов, параллельные ссылки">12</a></sup> Sigirlar to‘ppa–to‘g‘ri Bayt– Shamash yo‘lidan ketdi. O‘ngga ham, chapga ham burilmay, bo‘kirganicha, katta yo‘l bo‘ylab ilgarilab ketaverdi. Filist beklari aravani Bayt– Shamash chegarasigacha kuzatib borishdi.</div>
  <div id="13"><sup><a href="https://www.kitobook.com/compare/book/09/06/13/" title="сравнение переводов, параллельные ссылки">13</a></sup> O‘sha paytda Bayt–Shamash aholisi vodiyda bug‘doy o‘rayotgan edi. Ular sandiqni ko‘rib, sevinib ketishdi.</div>
  <div id="14"><sup><a href="https://www.kitobook.com/compare/book/09/06/14/" title="сравнение переводов, параллельные ссылки">14</a></sup> Arava Bayt–Shamashlik Yoshuaning dalasiga yetib kelib, to‘xtab qoldi. O‘sha yerda katta bir tosh bor edi. Levilar Egamizning sandig‘ini va yonidagi oltin haykalchalar joylangan qutini aravadan tushirib, o‘sha katta toshning ustiga qo‘yishdi.</div>
  <div id="15"><sup><a href="https://www.kitobook.com/compare/book/09/06/15/" title="сравнение переводов, параллельные ссылки">15</a></sup> Bayt– Shamash aholisi aravaning yog‘ochlarini o‘tin qilib yordi. Sigirlarni esa Egamizga kuydiriladigan qurbonlik qilishdi. O‘sha kuni Bayt–Shamash aholisi Egamizga kuydiriladigan qurbonliklar va boshqa qurbonliklar keltirdi.</div>
  <div id="16"><sup><a href="https://www.kitobook.com/compare/book/09/06/16/" title="сравнение переводов, параллельные ссылки">16</a></sup> Beshala Filist beklari bo‘lib o‘tgan voqealarni o‘z ko‘zlari bilan ko‘rib, shu kuni Exronga qaytib ketdilar.</div>
  <div id="17"><sup><a href="https://www.kitobook.com/compare/book/09/06/17/" title="сравнение переводов, параллельные ссылки">17</a></sup> Filistlar ayblari uchun Egamizga nazr qilib beshta oltin chipqon haykalchasini jo‘natgan edilar. Hadyalar Ashdod, G‘azo, Ashqalon, Gat va Exron shaharlarining hokimlaridan edi.</div>
  <div id="18"><sup><a href="https://www.kitobook.com/compare/book/09/06/18/" title="сравнение переводов, параллельные ссылки">18</a></sup> Beshta oltin chipqon beshta hukmdor boshqargan Filistlar shaharlarining va ularning atrofidagi qishloqlarning ramzi edi. Bayt–Shamashlik Yoshuaning dalasidagi Egamizning sandig‘i qo‘yilgan katta tosh shu kungacha bunga guvoh bo‘lib turibdi.</div>
  <div id="19"><sup><a href="https://www.kitobook.com/compare/book/09/06/19/" title="сравнение переводов, параллельные ссылки">19</a></sup> Bayt–Shamashlik yetmish kishi Egamizning sandig‘i ichiga qaragan edi, Xudo ularni yo‘q qildi. Egamiz xalqning boshiga og‘ir kulfat keltirgani uchun, Bayt–Shamashliklar motam tutdilar.</div>
  <div id="20"><sup><a href="https://www.kitobook.com/compare/book/09/06/20/" title="сравнение переводов, параллельные ссылки">20</a></sup> Bayt–Shamash aholisi shunday dedi: — Egamiz oldida — bu muqaddas Xudo oldida kim bardosh berishga qodir ekan?! Uni o‘zimizning oldimizdan qayoqqa jo‘natsak ekan?</div>
  <div id="21"><sup><a href="https://www.kitobook.com/compare/book/09/06/21/" title="сравнение переводов, параллельные ссылки">21</a></sup> Nihoyat, ular Xirat–Yorim aholisiga xabarchi jo‘natib: “Filistlar Egamizning sandig‘ini qaytarishdi, kelinglar, uni o‘z shahringizga olib ketinglar”, degan gapni yetkazishdi.</div>
</div>