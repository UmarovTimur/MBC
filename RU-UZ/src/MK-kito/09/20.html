<div itemprop="articleBody" class="text">
  <div id="1"><sup><a href="https://www.kitobook.com/compare/book/09/20/1/" title="сравнение переводов, параллельные ссылки">1</a></sup> Dovud Ramadagi Noyo‘t mahallasidan qochib, Yo‘natanning oldiga keldi. — Men nima qilibman? Aybim nima? Otangga qarshi nima gunoh ish qilibmanki, meni o‘ldirmoqchi bo‘ladi? — dedi Dovud unga.</div>
  <div id="2"><sup><a href="https://www.kitobook.com/compare/book/09/20/2/" title="сравнение переводов, параллельные ссылки">2</a></sup> — Xudo saqlasin, o‘lmaysan! — dedi Yo‘natan. — Otam meni xabardor qilmay, xoh muhim bo‘lsin, xoh muhim bo‘lmasin, biror ish qilmaydi. Nimaga endi buni mendan yashirsin?! Hech narsa bo‘lmaydi.</div>
  <div id="3"><sup><a href="https://www.kitobook.com/compare/book/09/20/3/" title="сравнение переводов, параллельные ссылки">3</a></sup> Dovud yana ont ichib dedi: — Sen meni yaxshi ko‘rasan, buni otang ham yaxshi biladi. Yo‘natan nima qilishimni bilmay qo‘ya qolsin, aks holda azob chekadi, deb o‘ylaydi. Xudo shohid! Jar yoqasida turibman.</div>
  <div id="4"><sup><a href="https://www.kitobook.com/compare/book/09/20/4/" title="сравнение переводов, параллельные ссылки">4</a></sup> — Tila tilagingni, sen uchun bajo keltiraman, — dedi Yo‘natan.</div>
  <div id="5"><sup><a href="https://www.kitobook.com/compare/book/09/20/5/" title="сравнение переводов, параллельные ссылки">5</a></sup> — Qara, ertaga yangi oy shodiyonasi bo‘ladi, — dedi Dovud. — Shoh bilan birga dasturxonda o‘tirishim kerak. Lekin menga ijozat ber, indin kechgacha dalada yashirinib yuray.</div>
  <div id="6"><sup><a href="https://www.kitobook.com/compare/book/09/20/6/" title="сравнение переводов, параллельные ссылки">6</a></sup> Agar otang yo‘qligimni sezib qolsa, unga shunday deysan: “Dovud shoshilinch o‘z shahri Baytlahmga ketadigan bo‘lib qoldi, mendan qattiq turib iltimos qildi. U yerda butun urug‘–aymog‘i yillik qurbonlik marosimi o‘tkazar ekan.”</div>
  <div id="7"><sup><a href="https://www.kitobook.com/compare/book/09/20/7/" title="сравнение переводов, параллельные ссылки">7</a></sup> Otang “yaxshi” desa, demak, bu qulingga xavf–xatar yo‘q. Agar g‘azablansa, bilginki, menga zarar yetkazishga qat’iy qaror qilgan.</div>
  <div id="8"><sup><a href="https://www.kitobook.com/compare/book/09/20/8/" title="сравнение переводов, параллельные ссылки">8</a></sup> Egamiz oldida ahd qilgansan–ku! Endi menga sodiq qol. Agar aybdor bo‘lsam, meni o‘zing o‘ldir! Meni otangning huzuriga olib borishingga na hojat?!</div>
  <div id="9"><sup><a href="https://www.kitobook.com/compare/book/09/20/9/" title="сравнение переводов, параллельные ссылки">9</a></sup> — Xudo saqlasin! — dedi Yo‘natan, — otam senga yomonlik qilmoqchi bo‘lganini bilganimda, senga aytmasmidim?!</div>
  <div id="10"><sup><a href="https://www.kitobook.com/compare/book/09/20/10/" title="сравнение переводов, параллельные ссылки">10</a></sup> — Otang senga dag‘al javob bersa, kim menga bildiradi? — deb so‘radi Dovud.</div>
  <div id="11"><sup><a href="https://www.kitobook.com/compare/book/09/20/11/" title="сравнение переводов, параллельные ссылки">11</a></sup> — Yur, dalaga chiqaylik, — dedi Yo‘natan. Ikkovlari dalaga ketishdi.</div>
  <div id="12"><sup><a href="https://www.kitobook.com/compare/book/09/20/12/" title="сравнение переводов, параллельные ссылки">12</a></sup> Yo‘natan gapida davom etib, Dovudga dedi: — Isroil xalqining Xudosi — Egamiz shohid bo‘lsin! Erta yo indinga xuddi shu vaqtgacha otamning niyatini o‘smoqchilab bilib olaman. Otam senga moyillik bildirsa, albatta xabar yuboraman.</div>
  <div id="13"><sup><a href="https://www.kitobook.com/compare/book/09/20/13/" title="сравнение переводов, параллельные ссылки">13</a></sup> Bordi–yu, otam seni o‘ldirmoqni niyat qilgan bo‘lsa–yu, seni xabardor qilib bexatar ketishingni ta’minlamasam, Xudo meni yomon ko‘yga solsin, hatto undan ham battarrog‘ini qilsin! Egamiz, ilgari otam bilan bo‘lganiday, doimo sen bilan bo‘lsin.</div>
  <div id="14"><sup><a href="https://www.kitobook.com/compare/book/09/20/14/" title="сравнение переводов, параллельные ссылки">14</a></sup> Agar men tirik bo‘lsam, va’dangda tur, menga sodiq bo‘l.</div>
  <div id="15"><sup><a href="https://www.kitobook.com/compare/book/09/20/15/" title="сравнение переводов, параллельные ссылки">15</a></sup> Agar o‘lsam, mening xonadonimga abadiy shunday sadoqatingni ko‘rsatgin.</div>
  <div id="16"><sup><a href="https://www.kitobook.com/compare/book/09/20/16/" title="сравнение переводов, параллельные ссылки">16</a></sup> Yo‘natan Dovud xonadoni bilan ahd tuzdi va: — Egamiz hamma dushmanlaringni qirib tashlasin, — dedi.</div>
  <div id="17"><sup><a href="https://www.kitobook.com/compare/book/09/20/17/" title="сравнение переводов, параллельные ссылки">17</a></sup> Yo‘natan Dovudni jonidan ham ortiq yaxshi ko‘rardi. U: “Menga bo‘lgan do‘stona sevgingni tasdiqlagin”, deb Dovudga yana bir bor ont ichirdi.</div>
  <div id="18"><sup><a href="https://www.kitobook.com/compare/book/09/20/18/" title="сравнение переводов, параллельные ссылки">18</a></sup> — Ertaga yangi oy shodiyonasi bo‘ladi, — dedi Yo‘natan Dovudga. — O‘rning bo‘sh qoladi, yo‘qliging bilinadi.</div>
  <div id="19"><sup><a href="https://www.kitobook.com/compare/book/09/20/19/" title="сравнение переводов, параллельные ссылки">19</a></sup> Indinga darhol pastga tush, oldingi safar yashiringan joyingga borib yashirin. Ezel degan toshning yonida kutib tur.</div>
  <div id="20"><sup><a href="https://www.kitobook.com/compare/book/09/20/20/" title="сравнение переводов, параллельные ссылки">20</a></sup> Men mo‘ljallab o‘sha tosh tomonga uchta o‘q otaman.</div>
  <div id="21"><sup><a href="https://www.kitobook.com/compare/book/09/20/21/" title="сравнение переводов, параллельные ссылки">21</a></sup> Keyin xizmatkorimni: “Bor, o‘qlarni topib kel”, deb jo‘nataman. Agar unga: “Qara, o‘qlar orqangda, ularni olib bu yoqqa qayt”, deb aytsam, sen kelasan. Xudo shohid! Shunda senga xavf– xatar bo‘lmaydi, tinch–omonsan.</div>
  <div id="22"><sup><a href="https://www.kitobook.com/compare/book/09/20/22/" title="сравнение переводов, параллельные ссылки">22</a></sup> Agar xizmatkorimga: “Qara, o‘qlar oldingda”, desam, sen ketgin. Egamiz seni yo‘lga soladi.</div>
  <div id="23"><sup><a href="https://www.kitobook.com/compare/book/09/20/23/" title="сравнение переводов, параллельные ссылки">23</a></sup> Bir– birimizga qilgan ahdimizga Xudo abadiy shohid bo‘lsin.</div>
  <div id="24"><sup><a href="https://www.kitobook.com/compare/book/09/20/24/" title="сравнение переводов, параллельные ссылки">24</a></sup> Shunday qilib, Dovud dalada yashirinib oldi. Yangi oy chiqqani munosabati bilan bayram qilinardi. Shoh Shoul kelib, bayram taomiga o‘tirdi.</div>
  <div id="25"><sup><a href="https://www.kitobook.com/compare/book/09/20/25/" title="сравнение переводов, параллельные ссылки">25</a></sup> Odatdagiday, devor yonidagi o‘rindiqdan joy oldi. Yo‘natan Shoulning ro‘parasidan, Abnur esa uning yonidan o‘z joylarini egallashdi. Dovudning o‘rni bo‘sh qoldi.</div>
  <div id="26"><sup><a href="https://www.kitobook.com/compare/book/09/20/26/" title="сравнение переводов, параллельные ссылки">26</a></sup> Ammo Shoul o‘sha kuni hech narsa demadi. Biror tasodif bo‘lsa kerak, Dovud harom bo‘lgan–u, yuvinmagandir, deb o‘yladi.</div>
  <div id="27"><sup><a href="https://www.kitobook.com/compare/book/09/20/27/" title="сравнение переводов, параллельные ссылки">27</a></sup> Ertasiga, yangi oy shodiyonasining ikkinchi kuni Dovudning joyi yana bo‘sh qoldi. Shoul o‘g‘li Yo‘natandan so‘radi: — Essayning o‘g‘li nimaga kecha ham, bugun ham taomga kelmadi?</div>
  <div id="28"><sup><a href="https://www.kitobook.com/compare/book/09/20/28/" title="сравнение переводов, параллельные ссылки">28</a></sup> — Dovud Baytlahmga ketmoqchi ekan, mendan qattiq iltimos qildi, — deb javob berdi u.</div>
  <div id="29"><sup><a href="https://www.kitobook.com/compare/book/09/20/29/" title="сравнение переводов, параллельные ссылки">29</a></sup> — “Iltimos, ijozat bersang, oilamiz o‘sha shaharda qurbonlik qiladi. Akam, o‘sha yerda bo‘l, deb buyurdi. Menga iltifot ko‘rsatsang, borib, akalarimni ko‘rib kelsam”, dedi. Shu vajdan shohning dasturxoniga kela olmadi.</div>
  <div id="30"><sup><a href="https://www.kitobook.com/compare/book/09/20/30/" title="сравнение переводов, параллельные ссылки">30</a></sup> Shoul g‘azablanib, Yo‘natanga baqirdi: — Sen, yaramas, suyuqoyoq xotinning bolasi, u bilan do‘stlashganingni bilmasmidim?! Bu qilig‘ing bilan o‘zingni ham, seni tuqqan onangni ham isnodga qoldirding–ku.</div>
  <div id="31"><sup><a href="https://www.kitobook.com/compare/book/09/20/31/" title="сравнение переводов, параллельные ссылки">31</a></sup> Essayning o‘g‘li yer yuzida yashar ekan, na o‘zing, na shohliging saqlanib qoladi. Endi birorta odamni jo‘natib, uni mening oldimga chaqirtirib kel. Uni o‘lim kutyapti.</div>
  <div id="32"><sup><a href="https://www.kitobook.com/compare/book/09/20/32/" title="сравнение переводов, параллельные ссылки">32</a></sup> — Nega u o‘ldirilar ekan? U nima qildi? — dedi Yo‘natan otasiga.</div>
  <div id="33"><sup><a href="https://www.kitobook.com/compare/book/09/20/33/" title="сравнение переводов, параллельные ссылки">33</a></sup> Shoul Yo‘natanni o‘ldirmoqqa shaylanib, nayzasini unga qaratib otdi. Yo‘natan tushundiki, otasi Dovudni o‘ldirmoqqa qat’iy qaror qilgan.</div>
  <div id="34"><sup><a href="https://www.kitobook.com/compare/book/09/20/34/" title="сравнение переводов, параллельные ссылки">34</a></sup> Yo‘natan darg‘azab bo‘lib dasturxondan turdi, yangi oy shodiyonasining ikkinchi kuni hech narsa yemadi. Otasi Dovudni bu qadar haqorat qilganiga xafa bo‘ldi.</div>
  <div id="35"><sup><a href="https://www.kitobook.com/compare/book/09/20/35/" title="сравнение переводов, параллельные ссылки">35</a></sup> Ertalab Yo‘natan Dovud bilan ko‘rishmoq uchun dalaga ketdi. Yoniga bir kichkina bolani oldi.</div>
  <div id="36"><sup><a href="https://www.kitobook.com/compare/book/09/20/36/" title="сравнение переводов, параллельные ссылки">36</a></sup> Yo‘natan bolaga: — Yugur, men otgan o‘qlarni qidir! — dedi. Bola yugurib ketdi. Yo‘natan bolaning old tomoniga bir o‘q otdi.</div>
  <div id="37"><sup><a href="https://www.kitobook.com/compare/book/09/20/37/" title="сравнение переводов, параллельные ссылки">37</a></sup> Yo‘natanning o‘qi tushgan yerga bola yetib borgan ham ediki, u: — O‘q oldingda!</div>
  <div id="38"><sup><a href="https://www.kitobook.com/compare/book/09/20/38/" title="сравнение переводов, параллельные ссылки">38</a></sup> Tez bo‘l, yugur, to‘xtab turma! — deb ovoz berdi. Bola o‘qni olib, xo‘jayiniga keltirib berdi.</div>
  <div id="39"><sup><a href="https://www.kitobook.com/compare/book/09/20/39/" title="сравнение переводов, параллельные ссылки">39</a></sup> Bola hech narsadan xabarsiz, bu gapning ma’nosi Yo‘natan bilan Dovudga ayon edi, xolos.</div>
  <div id="40"><sup><a href="https://www.kitobook.com/compare/book/09/20/40/" title="сравнение переводов, параллельные ссылки">40</a></sup> Yo‘natan qurol– aslahalarini o‘sha bolaga berib: — Ko‘tar bularni, shaharga olib bor, — dedi.</div>
  <div id="41"><sup><a href="https://www.kitobook.com/compare/book/09/20/41/" title="сравнение переводов, параллельные ссылки">41</a></sup> Bola ketishi bilanoq, Dovud tosh orqasidan chiqib keldi va yuzi bilan yerga muk tushib, uch marta ta’zim qildi. Ikkala do‘st bir–birlarini quchoqlab, o‘pib, yig‘lashdi. Dovud Yo‘natanga qaraganda qattiqroq yig‘ladi.</div>
  <div id="42"><sup><a href="https://www.kitobook.com/compare/book/09/20/42/" title="сравнение переводов, параллельные ссылки">42</a></sup> Nihoyat Yo‘natan: — Endi eson–omon yo‘lingga ket, — dedi. — Ikkovimiz: “Xudo senu mening oramizda, urug‘larimiz orasida abadiy shohid bo‘lsin”, deb Uning nomini o‘rtaga qo‘yib ont ichganmiz.</div>
  <div id="43"><sup><a href="https://www.kitobook.com/compare/book/09/20/43/" title="сравнение переводов, параллельные ссылки">43</a></sup> Shundan keyin Dovud o‘z yo‘liga ketdi. Yo‘natan esa shaharga qaytdi.</div>
</div>