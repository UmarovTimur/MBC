<div itemprop="articleBody" class="text">
  <div id="1"><sup><a href="https://www.kitobook.com/compare/book/09/01/1/" title="сравнение переводов, параллельные ссылки">1</a></sup> Efrayim qirlarida joylashgan Rama shahrida bir odam yashardi. Uning ismi Elqana bo‘lib, Efrayim qabilasining Zuf urug‘idan bo‘lgan Yeroxam deganning o‘g‘li edi. Yeroxam — Elixuning o‘g‘li, Elixu — To‘xuning o‘g‘li, To‘xu — Efrayim qabilasiga mansub bo‘lgan Zufning o‘g‘li edi. </div>
  <div id="2"><sup><a href="https://www.kitobook.com/compare/book/09/01/2/" title="сравнение переводов, параллельные ссылки">2</a></sup> Elqananing Xanna va Paninna ismli ikki xotini bo‘lib, Paninnaning bolalari bor edi–yu, Xanna befarzand edi.</div>
  <div id="3"><sup><a href="https://www.kitobook.com/compare/book/09/01/3/" title="сравнение переводов, параллельные ссылки">3</a></sup> Elqana har yili Sarvari Olamga sajda qilib, qurbonlik keltirmoq uchun o‘z shahridan Shilo‘ga borardi. Shilo‘da Elax degan odamning Xo‘fnax va Finxaz degan ikki o‘g‘li bo‘lib, ular Egamizningruhoniylari edilar.</div>
  <div id="4"><sup><a href="https://www.kitobook.com/compare/book/09/01/4/" title="сравнение переводов, параллельные ссылки">4</a></sup> Elqana qurbonlik qilgan kuni xotini Paninnaga, o‘g‘illari bilan qizlariga bir ulushdan bersa, </div>
  <div id="5"><sup><a href="https://www.kitobook.com/compare/book/09/01/5/" title="сравнение переводов, параллельные ссылки">5</a></sup> Xannaga ham yaxshi joyidan bir ulush berardi. Chunki Egamiz Xannani bepusht qilib qo‘ygan bo‘lsa ham, Elqana uni yaxshi ko‘rardi. </div>
  <div id="6"><sup><a href="https://www.kitobook.com/compare/book/09/01/6/" title="сравнение переводов, параллельные ссылки">6</a></sup> Xannani Egamiz befarzand qilib qo‘ygani uchun, kundoshi Paninna Xannaga qattiq ozor berib xafa qilardi.</div>
  <div id="7"><sup><a href="https://www.kitobook.com/compare/book/09/01/7/" title="сравнение переводов, параллельные ссылки">7</a></sup> Har yili Xanna Egamizning uyiga borganda ham shu voqea yuz berardi: kundoshi Xannani xafa qilar, u esa yig‘lab hech narsa yemasdi. </div>
  <div id="8"><sup><a href="https://www.kitobook.com/compare/book/09/01/8/" title="сравнение переводов, параллельные ссылки">8</a></sup> Eri Elqana esa: — Xanna, nega yig‘layapsan, nimaga ovqat yemayapsan? — derdi. — Nimaga bu qadar g‘amginsan? Sen uchun men o‘nta o‘g‘ildan ham afzal emasmanmi?! </div>
  <div id="9"><sup><a href="https://www.kitobook.com/compare/book/09/01/9/" title="сравнение переводов, параллельные ссылки">9</a></sup> Bir kuni ular Shilo‘da yeb–ichib bo‘lganlaridan keyin, Xanna o‘rnidan turdi. Ruhoniy Elax Egamizning Ma’badi eshigi yonidagi kursida o‘tirgan edi. </div>
  <div id="10"><sup><a href="https://www.kitobook.com/compare/book/09/01/10/" title="сравнение переводов, параллельные ссылки">10</a></sup> Xanna dili xufton, achchiq–achchiq yig‘lab, Egamizga ibodat qilib</div>
  <div id="11"><sup><a href="https://www.kitobook.com/compare/book/09/01/11/" title="сравнение переводов, параллельные ссылки">11</a></sup> shunday va’da berdi: — Ey, Sarvari Olam! Shu cho‘ringning qayg‘usiga nazar solib yodga olsang, cho‘ringni unutmay, unga bir o‘g‘il ato etsang, o‘sha o‘g‘limni umrbod Senga nazr qilardim, uning boshiga ustara tegmasdi.</div>
  <div id="12"><sup><a href="https://www.kitobook.com/compare/book/09/01/12/" title="сравнение переводов, параллельные ссылки">12</a></sup> Xanna Egamiz huzurida uzoq vaqt ibodat qildi. Elax esa uning og‘ziga qarab turardi.</div>
  <div id="13"><sup><a href="https://www.kitobook.com/compare/book/09/01/13/" title="сравнение переводов, параллельные ссылки">13</a></sup> Xanna ichida gapirar, ovozi eshitilmas, faqat lablari qimirlardi. Shuning uchun Elax Xannani mast bo‘lsa kerak, deb o‘yladi:</div>
  <div id="14"><sup><a href="https://www.kitobook.com/compare/book/09/01/14/" title="сравнение переводов, параллельные ссылки">14</a></sup> — Qachongacha sarxush bo‘lib yurasan?! Endi sharobdan voz kech! — dedi.</div>
  <div id="15"><sup><a href="https://www.kitobook.com/compare/book/09/01/15/" title="сравнение переводов, параллельные ссылки">15</a></sup> — Yo‘q, unday emas, hazratim, — dedi Xanna. — Men ko‘ngli g‘amga to‘la bir ayolman. Na sharob ichganman, na bo‘za. Faqat yuragimdagini Egamga to‘kib solyapman. </div>
  <div id="16"><sup><a href="https://www.kitobook.com/compare/book/09/01/16/" title="сравнение переводов, параллельные ссылки">16</a></sup> Bu cho‘ringizni allaqanday yaramas xotin deb o‘ylamang. G‘am–qayg‘ularim ko‘pligidan, shu paytgacha ibodat qilyapman.</div>
  <div id="17"><sup><a href="https://www.kitobook.com/compare/book/09/01/17/" title="сравнение переводов, параллельные ссылки">17</a></sup> — Eson–omon bor, — dedi Elax. — Isroil xalqining Xudosi tilagingni bajo keltirsin.</div>
  <div id="18"><sup><a href="https://www.kitobook.com/compare/book/09/01/18/" title="сравнение переводов, параллельные ссылки">18</a></sup> — Men, cho‘ringizni iltifotingizga sazovor biling, — dedi Xanna. So‘ng borib ovqat yedi, endi chehrasi g‘amgin emas edi.</div>
  <div id="19"><sup><a href="https://www.kitobook.com/compare/book/09/01/19/" title="сравнение переводов, параллельные ссылки">19</a></sup> Ertasiga ular tong saharda turib, Egamizga sajda qilishdi. Keyin Ramaga — uylariga qaytib kelishdi. Elqana xotini Xanna bilan qovushdi. Egamiz Xannaga marhamat qildi. </div>
  <div id="20"><sup><a href="https://www.kitobook.com/compare/book/09/01/20/" title="сравнение переводов, параллельные ссылки">20</a></sup> Xanna homilador bo‘ldi va vaqt–soati yetib o‘g‘il tug‘di. “Uni Egamizdan tilab oldim”, deb otini Shomuil qo‘ydi.</div>
  <div id="21"><sup><a href="https://www.kitobook.com/compare/book/09/01/21/" title="сравнение переводов, параллельные ссылки">21</a></sup> Elqana Egamizga atab yillik qurbonlik marosimini o‘tkazish va va’dasini ado etish uchun oilasi bilan birga Shilo‘ga bordi. </div>
  <div id="22"><sup><a href="https://www.kitobook.com/compare/book/09/01/22/" title="сравнение переводов, параллельные ссылки">22</a></sup> Xanna bu safar bormadi. U eriga: — Go‘dak ko‘krakdan chiqqandan keyin olib boraman, u Egamizning huzurida bo‘ladi, umr bo‘yi o‘sha yerda qoladi, — dedi.</div>
  <div id="23"><sup><a href="https://www.kitobook.com/compare/book/09/01/23/" title="сравнение переводов, параллельные ссылки">23</a></sup> — Senga nima ma’qul bo‘lsa, shunday qilaver, — dedi Elqana. — Go‘dak ko‘krakdan chiqquncha shu yerda bo‘l. Egamiz O‘z va’dasini bajo qilsin. Xanna uyda qolib, o‘g‘li ko‘krakdan chiqquncha, uni emizdi.</div>
  <div id="24"><sup><a href="https://www.kitobook.com/compare/book/09/01/24/" title="сравнение переводов, параллельные ссылки">24</a></sup> Kichkintoy ko‘krakdan chiqdi. So‘ng Xanna uch yoshli buqa, bir tog‘ora un va bir mesh sharob olib, o‘g‘lini Egamizning Shilo‘dagi uyiga olib keldi. Bola hali yosh edi.</div>
  <div id="25"><sup><a href="https://www.kitobook.com/compare/book/09/01/25/" title="сравнение переводов, параллельные ссылки">25</a></sup> Buqani so‘yishgandan keyin, bolani Elaxning oldiga olib kelishdi.</div>
  <div id="26"><sup><a href="https://www.kitobook.com/compare/book/09/01/26/" title="сравнение переводов, параллельные ссылки">26</a></sup> — Ey, hazrat, meni eslaysizmi? — dedi Xanna. — Shu yerda, huzuringizda turib Egamga ibodat qilgan o‘sha ayol menman.</div>
  <div id="27"><sup><a href="https://www.kitobook.com/compare/book/09/01/27/" title="сравнение переводов, параллельные ссылки">27</a></sup> Men mana shu bola uchun Egamga iltijo qilgan edim, Egam tilagimni bajo qildi. </div>
  <div id="28"><sup><a href="https://www.kitobook.com/compare/book/09/01/28/" title="сравнение переводов, параллельные ссылки">28</a></sup> Shuning uchun uni Egamga bag‘ishladim, umr bo‘yi Unga atalgan bo‘lsin, dedim. Ular shu yerda Egamizga sajda qildilar.</div>
</div>