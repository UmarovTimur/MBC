<div itemprop="articleBody" class="text">
  <div id="1"><sup><a href="https://www.kitobook.com/compare/book/09/05/1/" title="сравнение переводов, параллельные ссылки">1</a></sup> Filistlar Xudoning sandig‘ini qo‘lga kiritganlaridan keyin, uni Evanzordan Ashdod shahriga olib ketishdi.</div>
  <div id="2"><sup><a href="https://www.kitobook.com/compare/book/09/05/2/" title="сравнение переводов, параллельные ссылки">2</a></sup> Uni Filistlarning xudosi Do‘g‘on uyiga olib borib, Do‘g‘on haykali yoniga joylashtirishdi.</div>
  <div id="3"><sup><a href="https://www.kitobook.com/compare/book/09/05/3/" title="сравнение переводов, параллельные ссылки">3</a></sup> Ashdodliklar ertasiga saharda turib qarashsa, Do‘g‘on Egamizning sandig‘i oldida yuzi bilan yerga ag‘darilib yotgan ekan. Shunda Do‘g‘onni ko‘tarib, joyiga turg‘izib qo‘yishdi.</div>
  <div id="4"><sup><a href="https://www.kitobook.com/compare/book/09/05/4/" title="сравнение переводов, параллельные ссылки">4</a></sup> Ertasiga yana saharda turib qarashsa, Do‘g‘on Egamizning sandig‘i oldida yuzi bilan yerga ag‘nab yotgan ekan. Bu safar Do‘g‘onning boshi bilan ikkala qo‘li sinib, ostonada yotgan, faqat gavdasi butun qolgan ekan, xolos.</div>
  <div id="5"><sup><a href="https://www.kitobook.com/compare/book/09/05/5/" title="сравнение переводов, параллельные ссылки">5</a></sup> Shuning uchun Do‘g‘on ruhoniylari va Do‘g‘on uyiga kelib sajda qiluvchilarning birortasi bugungacha Ashdoddagi bu joyning ostonasini bosib ichkari kirishmaydi.</div>
  <div id="6"><sup><a href="https://www.kitobook.com/compare/book/09/05/6/" title="сравнение переводов, параллельные ссылки">6</a></sup> Egamiz Ashdod aholisini va uning atrofidagi qishloqlar aholisini qattiq jazoladi. Ularni chipqonga giriftor qilib, katta kulfat keltirdi.</div>
  <div id="7"><sup><a href="https://www.kitobook.com/compare/book/09/05/7/" title="сравнение переводов, параллельные ссылки">7</a></sup> Ashdodliklar bo‘lib turgan voqealarni ko‘rgach: — Isroil Xudosining sandig‘i endi biz bilan qolmasin, chunki u o‘zimizga ham, xudoyimiz Do‘g‘onga ham og‘ir kulfat keltirdi, — deyishdi.</div>
  <div id="8"><sup><a href="https://www.kitobook.com/compare/book/09/05/8/" title="сравнение переводов, параллельные ссылки">8</a></sup> So‘ngra xabarchilar jo‘natib, hamma Filist beklarini chaqirtirib kelishdi: — Isroil Xudosining sandig‘ini nima qilamiz? — deb so‘rashdi Ashdodliklar. — Isroil Xudosining sandig‘i Gatga yuborilsin, — deyishdi Filist beklari. Shunday qilib, Isroil Xudosining sandig‘i Gat shahriga jo‘natib yuborildi.</div>
  <div id="9"><sup><a href="https://www.kitobook.com/compare/book/09/05/9/" title="сравнение переводов, параллельные ссылки">9</a></sup> Ammo sandiq u yerga keltirilgandan keyin, Egamiz o‘sha shaharga ham balo–qazo keltirdi. Shaharni qattiq vahima bosdi. Egamiz butun shahar aholisini, kattayu kichikni yana chipqonga mubtalo qildi.</div>
  <div id="10"><sup><a href="https://www.kitobook.com/compare/book/09/05/10/" title="сравнение переводов, параллельные ссылки">10</a></sup> Shundan keyin Isroil Xudosining sandig‘ini Exron shahriga jo‘natishdi. Xudoning sandig‘i Exronga kirar–kirmas, Exronliklar: — O‘zimizni va xalqimizni qirib tashlagani Isroil Xudosining sandig‘ini bizga olib kelishdi! — deb shovqin soldilar.</div>
  <div id="11"><sup><a href="https://www.kitobook.com/compare/book/09/05/11/" title="сравнение переводов, параллельные ссылки">11</a></sup> Xabarchilar jo‘natib, Filistlarning hamma beklarini to‘plab, shunday dedilar: — Isroil Xudosining sandig‘ini kelgan joyiga qaytarib yuboringlar, tag‘in o‘zimiz ham, xalqimiz ham qirilib ketmaylik. Shaharning har tarafida o‘lim vahimasi hukm surardi. Xudo ularga og‘ir jazo yuborgan edi.</div>
  <div id="12"><sup><a href="https://www.kitobook.com/compare/book/09/05/12/" title="сравнение переводов, параллельные ссылки">12</a></sup> Omon qolganlarning hammasiga esa chipqon chiqdi. Shahar ahlining ohu fig‘oni ko‘klarni o‘rladi.</div>
</div>