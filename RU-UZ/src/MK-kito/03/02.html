<div itemprop="articleBody" class="text">
  <div id="1"><sup><a href="https://www.kitobook.com/compare/book/03/02/1/" title="сравнение переводов, параллельные ссылки">1</a></sup> Agar birortangiz Egamizgadon nazrini keltirmoqchi bo‘lsangiz, sifatli bug‘doy unini nazr qiling. Bug‘doy uniga zaytun moyini qo‘shib, ustiga xushbo‘y tutatqidan qo‘ying.</div>
  <div id="2"><sup><a href="https://www.kitobook.com/compare/book/03/02/2/" title="сравнение переводов, параллельные ссылки">2</a></sup> So‘ng o‘sha bug‘doy unini Horunning ruhoniy o‘g‘illariga olib keling. Ruhoniy moy qo‘shilgan sifatli unning bir hovuchini va ustidagi tutatqining hammasini olib, qurbongoh ustida kuydirsin. Bunday qilish nazrning hammasi Xudoga tegishli ekanini bildiradi. Olovda kuydirilgan bu nazrdan Egamizga yoqimli hid boradi.</div>
  <div id="3"><sup><a href="https://www.kitobook.com/compare/book/03/02/3/" title="сравнение переводов, параллельные ссылки">3</a></sup> Don nazrining qolgani esa Horun va uning o‘g‘illariniki bo‘lsin. Nazrning ruhoniylarga tegishli bu qismi g‘oyat muqaddasdir, chunki u Egamizga atalgan, olovda kuydiriladigan nazrlardan olingandir.</div>
  <div id="4"><sup><a href="https://www.kitobook.com/compare/book/03/02/4/" title="сравнение переводов, параллельные ссылки">4</a></sup> Agar tandirda yopilgan nonni don nazri sifatida keltirmoqchi bo‘lsangiz, zaytunmoyiga qorilgan nonlarni yoki yuziga zaytun moyi surtilgan chalpaklarni nazr qiling. Ularni sifatli undan yopib, xamirturush qo‘shmang.</div>
  <div id="5"><sup><a href="https://www.kitobook.com/compare/book/03/02/5/" title="сравнение переводов, параллельные ссылки">5</a></sup> Agar tovada pishirilgan nonni nazr qilmoqchi bo‘lsangiz, noningiz zaytun moyiga qorilgan sifatli undan yopilgan bo‘lsin. Unga xamirturush qo‘shmang.</div>
  <div id="6"><sup><a href="https://www.kitobook.com/compare/book/03/02/6/" title="сравнение переводов, параллельные ссылки">6</a></sup> Nonni sindirib, ustiga zaytun moyidan quying. Bu don nazridir.</div>
  <div id="7"><sup><a href="https://www.kitobook.com/compare/book/03/02/7/" title="сравнение переводов, параллельные ссылки">7</a></sup> Agar nazringiz qozonda tayyorlangan bo‘lsa, u sifatli undan tayyorlangan bo‘lib, zaytun moyida qovurilgan bo‘lishi kerak.</div>
  <div id="8"><sup><a href="https://www.kitobook.com/compare/book/03/02/8/" title="сравнение переводов, параллельные ссылки">8</a></sup> Don nazringizni qaysi usulda tayyorlaganingizdan qat’iy nazar, uni Egamizga olib kelib, ruhoniyga bering. Ruhoniy esa uni qurbongohga olib borsin.</div>
  <div id="9"><sup><a href="https://www.kitobook.com/compare/book/03/02/9/" title="сравнение переводов, параллельные ссылки">9</a></sup> Ruhoniy don nazringizning bir qismini olib, qurbongohda kuydirsin. Bunday qilish nazrning hammasi Xudoga tegishli ekanini bildiradi. Olovda kuydirilgan bu nazrdan Egamizga yoqimli hid boradi.</div>
  <div id="10"><sup><a href="https://www.kitobook.com/compare/book/03/02/10/" title="сравнение переводов, параллельные ссылки">10</a></sup> Don nazringizning qolgani esa Horun va uning o‘g‘illariniki bo‘lsin. Nazrning ruhoniylarga tegishli bu qismi g‘oyat muqaddasdir, chunki u Egamizga atalgan, olovda kuydiriladigan nazrlardan olingandir.</div>
  <div id="11"><sup><a href="https://www.kitobook.com/compare/book/03/02/11/" title="сравнение переводов, параллельные ссылки">11</a></sup> Egamizga keltiradigan don nazringizning birortasiga xamirturush qo‘shmang. Na xamirturushni, na qiyomni olovda kuydirib, Egamizga nazr qilmang.</div>
  <div id="12"><sup><a href="https://www.kitobook.com/compare/book/03/02/12/" title="сравнение переводов, параллельные ссылки">12</a></sup> Xamirturush va qiyomni ilk hosil nazringizga qo‘shib, Egamizga keltirishingiz mumkin. Lekin Egamizga yoqimli hid borsin, deb bularni qurbongoh ustida kuydirmang.</div>
  <div id="13"><sup><a href="https://www.kitobook.com/compare/book/03/02/13/" title="сравнение переводов, параллельные ссылки">13</a></sup> Don nazringizning hammasiga tuz qo‘shing. Zotan tuz — siz Xudoyingiz bilan tuzgan ahdni bildiradi. Shunday ekan, birorta nazringiz tuzsiz bo‘lmasin.</div>
  <div id="14"><sup><a href="https://www.kitobook.com/compare/book/03/02/14/" title="сравнение переводов, параллельные ссылки">14</a></sup> Agar Egamizga ilk hosilingizdan don nazri keltirmoqchi bo‘lsangiz, qovurilgan yangi bug‘doy boshoqlarini tuyib, olib keling.</div>
  <div id="15"><sup><a href="https://www.kitobook.com/compare/book/03/02/15/" title="сравнение переводов, параллельные ссылки">15</a></sup> Bu don nazri bo‘lgani uchun, unga zaytun moyini qo‘shib, ustiga xushbo‘y tutatqidan qo‘ying.</div>
  <div id="16"><sup><a href="https://www.kitobook.com/compare/book/03/02/16/" title="сравнение переводов, параллельные ссылки">16</a></sup> Ruhoniy tuyilgan bug‘doyning bir qismini, ustidagi moy va hamma tutatqi bilan birga qurbongoh ustida kuydirsin. Bunday qilish nazrning hammasi Xudoga tegishli ekanini bildiradi. Egamizga atab, olovda kuydirilgan nazr shudir.</div>
</div>