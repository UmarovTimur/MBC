<div itemprop="articleBody" class="text">
  <div id="1"><sup><a href="https://www.kitobook.com/compare/book/03/08/1/" title="сравнение переводов, параллельные ссылки">1</a></sup> Egamiz Musoga dedi:</div>
  <div id="2"><sup><a href="https://www.kitobook.com/compare/book/03/08/2/" title="сравнение переводов, параллельные ссылки">2</a></sup> “Horun va uning o‘g‘illarini Uchrashuv chodiri kiraverishiga olib kel, ular bilan birga ruhoniylik liboslarini, muqaddas qiladigan moyni, gunoh qurbonligi uchun buqani, ikkita qo‘chqorni va bir savat xamirturushsiz nonlarni olib kel.</div>
  <div id="3"><sup><a href="https://www.kitobook.com/compare/book/03/08/3/" title="сравнение переводов, параллельные ссылки">3</a></sup> So‘ng butun jamoani o‘sha yerga to‘pla.”</div>
  <div id="4"><sup><a href="https://www.kitobook.com/compare/book/03/08/4/" title="сравнение переводов, параллельные ссылки">4</a></sup> Muso Egamizning aytganini qildi. Jamoa Uchrashuv chodiriga kiraverishda to‘plangach,</div>
  <div id="5"><sup><a href="https://www.kitobook.com/compare/book/03/08/5/" title="сравнение переводов, параллельные ссылки">5</a></sup> Muso ularga dedi: “Men hozir Egam bergan amrni bajaraman.”</div>
  <div id="6"><sup><a href="https://www.kitobook.com/compare/book/03/08/6/" title="сравнение переводов, параллельные ссылки">6</a></sup> Muso Horun va uning o‘g‘illarini oldinga chiqarib yuvintirdi.</div>
  <div id="7"><sup><a href="https://www.kitobook.com/compare/book/03/08/7/" title="сравнение переводов, параллельные ссылки">7</a></sup> So‘ng Horunning ustiga ko‘ylakni kiydirib, beliga belbog‘ni bog‘ladi. Ustidan ridoni kiydirib, efodni taqdi. Beliga naqsh solingan kamarni bog‘lab, efodni mahkamladi.</div>
  <div id="8"><sup><a href="https://www.kitobook.com/compare/book/03/08/8/" title="сравнение переводов, параллельные ссылки">8</a></sup> Ko‘ksiga ko‘krakpech taqib, ko‘krakpech xaltasining ichiga Urim va Tummimni soldi.</div>
  <div id="9"><sup><a href="https://www.kitobook.com/compare/book/03/08/9/" title="сравнение переводов, параллельные ссылки">9</a></sup> Horunning boshiga sallani kiydirdi. Egamizning Musoga bergan amriga binoan sallaning old tomoniga oltin lavhani o‘rnashtirdi, bu lavha Horun Egamizga bag‘ishlanganini bildirar edi.</div>
  <div id="10"><sup><a href="https://www.kitobook.com/compare/book/03/08/10/" title="сравнение переводов, параллельные ссылки">10</a></sup> So‘ng Muso Muqaddas chodirga va uning ichidagi hamma ashyolarga muqaddas qiladigan moydan surtib chiqib, ularni muqaddas qildi.</div>
  <div id="11"><sup><a href="https://www.kitobook.com/compare/book/03/08/11/" title="сравнение переводов, параллельные ссылки">11</a></sup> Qurbongoh ustiga moydan yetti marta sepdi. So‘ng qurbongohga, qurbongoh buyumlariga, qo‘lyuvgichga va qo‘lyuvgich tagligiga moydan surtib, ularni muqaddas qildi.</div>
  <div id="12"><sup><a href="https://www.kitobook.com/compare/book/03/08/12/" title="сравнение переводов, параллельные ссылки">12</a></sup> U Horunning boshiga ham muqaddas qiladigan moydan surtib, Horunni Egamizning xizmatiga bag‘ishladi.</div>
  <div id="13"><sup><a href="https://www.kitobook.com/compare/book/03/08/13/" title="сравнение переводов, параллельные ссылки">13</a></sup> So‘ng Egamizning amriga ko‘ra, Horunning o‘g‘illarini oldinga chiqarib, ularning ustiga ko‘ylaklar kiydirdi, bellariga belbog‘lar, boshlariga peshanabog‘lar bog‘ladi.</div>
  <div id="14"><sup><a href="https://www.kitobook.com/compare/book/03/08/14/" title="сравнение переводов, параллельные ссылки">14</a></sup> Keyin Muso gunoh qurbonligi qilinadigan buqani yetaklab keldi. Horun va uning o‘g‘illari qo‘llarini buqaning boshiga qo‘yishdi.</div>
  <div id="15"><sup><a href="https://www.kitobook.com/compare/book/03/08/15/" title="сравнение переводов, параллельные ссылки">15</a></sup> Muso buqani so‘ydi. Qurbongohni poklash uchun barmog‘ini qonga botirib, qonni qurbongohning shoxlariga surtib chiqdi. Qonning qolganini qurbongohning yoniga to‘kdi. Shu yo‘sin u qurbongohni poklab, Egamizga bag‘ishladi.</div>
  <div id="16"><sup><a href="https://www.kitobook.com/compare/book/03/08/16/" title="сравнение переводов, параллельные ссылки">16</a></sup> So‘ng buqaning ichak–chovoqlarini qoplagan hamma yog‘larni, jigarning a’lo qismini, ikkala buyragini va buyrak atrofidagi yog‘larini ajratib olib, qurbongoh ustida kuydirdi.</div>
  <div id="17"><sup><a href="https://www.kitobook.com/compare/book/03/08/17/" title="сравнение переводов, параллельные ссылки">17</a></sup> Buqaning o‘zini esa terisi, go‘shti va ichak–chovoqlari bilan birga, Egamizning amriga ko‘ra, qarorgohning tashqarisiga olib chiqib kuydirdi.</div>
  <div id="18"><sup><a href="https://www.kitobook.com/compare/book/03/08/18/" title="сравнение переводов, параллельные ссылки">18</a></sup> So‘ng Muso kuydiriladigan qurbonlik qilish uchun qo‘chqorni olib keldi. Horun va uning o‘g‘illari qo‘llarini qo‘chqorning boshiga qo‘yishdi.</div>
  <div id="19"><sup><a href="https://www.kitobook.com/compare/book/03/08/19/" title="сравнение переводов, параллельные ссылки">19</a></sup> Muso qo‘chqorni so‘yib, qonidan qurbongohning to‘rtta yon tomoniga sepib chiqdi.</div>
  <div id="20"><sup><a href="https://www.kitobook.com/compare/book/03/08/20/" title="сравнение переводов, параллельные ссылки">20</a></sup> So‘ng qo‘chqorning tanasini bo‘laklarga bo‘lib, kallasini, bo‘laklarini va yog‘ini qurbongoh ustida kuydirdi.</div>
  <div id="21"><sup><a href="https://www.kitobook.com/compare/book/03/08/21/" title="сравнение переводов, параллельные ссылки">21</a></sup> Ichak–chovoqlari va oyoqlarini yuvib, qo‘chqorni butunligicha qurbongoh ustida kuydirdi. Olovda kuydirilgan bu qurbonlikdan Egamizga yoqimli hid bordi. Muso hammasini Egamizning amriga binoan bajardi.</div>
  <div id="22"><sup><a href="https://www.kitobook.com/compare/book/03/08/22/" title="сравнение переводов, параллельные ссылки">22</a></sup> So‘ng Muso ikkinchi qo‘chqorni yetaklab keldi. Horun va uning o‘g‘illarini ruhoniylikka tayinlash marosimida keltiriladigan qurbonlik shu edi. Horun va uning o‘g‘illari qo‘llarini qo‘chqorning boshiga qo‘yishdi.</div>
  <div id="23"><sup><a href="https://www.kitobook.com/compare/book/03/08/23/" title="сравнение переводов, параллельные ссылки">23</a></sup> Muso qo‘chqorni so‘yib, qo‘chqorning qonidan Horunning o‘ng qulog‘i solinchagiga, o‘ng qo‘lining bosh barmog‘iga va o‘ng oyog‘ining bosh barmog‘iga surtdi.</div>
  <div id="24"><sup><a href="https://www.kitobook.com/compare/book/03/08/24/" title="сравнение переводов, параллельные ссылки">24</a></sup> So‘ng Muso Horunning o‘g‘illarini oldinga chiqarib, qo‘chqorning qonidan ularning o‘ng quloqlari solinchaklariga, o‘ng qo‘llari bosh barmoqlariga va o‘ng oyoqlari bosh barmoqlariga surtdi. Qonning qolganini esa qurbongohning to‘rtta yon tomoniga sepib chiqdi.</div>
  <div id="25"><sup><a href="https://www.kitobook.com/compare/book/03/08/25/" title="сравнение переводов, параллельные ссылки">25</a></sup> U qo‘chqorning yog‘ini, chunonchi dumbasini, ichak–chovoqlarini qoplab turgan yog‘larni, jigarning a’lo qismini, ikkala buyragini, buyrak atrofidagi yog‘larini va o‘ng sonini ajratib oldi.</div>
  <div id="26"><sup><a href="https://www.kitobook.com/compare/book/03/08/26/" title="сравнение переводов, параллельные ссылки">26</a></sup> Egamiz huzuridagi xamirturushsiz nonlar solingan savatdan xamirturushsiz nondan bittasini, zaytun moyi qo‘shilgan nondan bittasini va chalpakdan bittasini olib, qo‘chqorning yog‘i va o‘ng soni ustiga qo‘ydi.</div>
  <div id="27"><sup><a href="https://www.kitobook.com/compare/book/03/08/27/" title="сравнение переводов, параллельные ссылки">27</a></sup> U bularning hammasini Horunning va uning o‘g‘illarining qo‘liga tutqazdi. Ular bularni Egamizga bag‘ishlaganini ko‘rsatish uchun yuqoriga ko‘tardilar.</div>
  <div id="28"><sup><a href="https://www.kitobook.com/compare/book/03/08/28/" title="сравнение переводов, параллельные ссылки">28</a></sup> So‘ng Muso bu nazrlarni ularning qo‘llaridan olib, qurbongoh ustida kuydiriladigan qurbonlik bilan birga kuydirdi. Olovda kuydirilgan bu nazrlardan Egamizga yoqimli hid bordi. Ruhoniylikka tayinlash marosimida keltirilgan nazrlar shular edi.</div>
  <div id="29"><sup><a href="https://www.kitobook.com/compare/book/03/08/29/" title="сравнение переводов, параллельные ссылки">29</a></sup> Keyin Muso to‘shni olib, uni Egamizga bag‘ishlaganini ko‘rsatish uchun yuqoriga ko‘tardi. Egamizning amriga binoan ruhoniylikka tayinlanish marosimida qurbonlik qilingan qo‘chqorning bu qismi Musoga tegadigan ulush edi.</div>
  <div id="30"><sup><a href="https://www.kitobook.com/compare/book/03/08/30/" title="сравнение переводов, параллельные ссылки">30</a></sup> Muso muqaddas qiladigan moydan va qurbongoh ustidagi qondan olib, Horunga va uning liboslariga hamda Horunning o‘g‘illariga va ularning liboslariga sepdi. Shunday qilib, u Horunni va uning liboslarini hamda Horunning o‘g‘illarini va ularning liboslarini muqaddas qildi.</div>
  <div id="31"><sup><a href="https://www.kitobook.com/compare/book/03/08/31/" title="сравнение переводов, параллельные ссылки">31</a></sup> Muso Horun va uning o‘g‘illariga dedi: “Uchrashuv chodiriga kiraverishda qurbonlikning go‘shtini pishiringlar. Go‘shtni o‘sha yerning o‘zida, savatdagi nazr qilingan nonlarga qo‘shib yenglar. Zotan bu Egamizning amridir.</div>
  <div id="32"><sup><a href="https://www.kitobook.com/compare/book/03/08/32/" title="сравнение переводов, параллельные ссылки">32</a></sup> Ortib qolgan go‘sht va nonni kuydiringlar.</div>
  <div id="33"><sup><a href="https://www.kitobook.com/compare/book/03/08/33/" title="сравнение переводов, параллельные ссылки">33</a></sup> Ruhoniylikka tayinlash marosimi tamom bo‘lgunga qadar, yetti kun davomida Uchrashuv chodiri kiraverishidan jilmanglar.</div>
  <div id="34"><sup><a href="https://www.kitobook.com/compare/book/03/08/34/" title="сравнение переводов, параллельные ссылки">34</a></sup> Biz bugungi marosimni Egamizning amriga ko‘ra, sizlarni gunohdan poklash uchun ado etdik.</div>
  <div id="35"><sup><a href="https://www.kitobook.com/compare/book/03/08/35/" title="сравнение переводов, параллельные ссылки">35</a></sup> Sizlar Uchrashuv chodiriga kiraverishda kechayu kunduz yetti kun davomida bo‘lib, Egamizning barcha talablarini bajaringlar. Shunda nobud bo‘lmaysizlar. Egamizning amri shudir.”</div>
  <div id="36"><sup><a href="https://www.kitobook.com/compare/book/03/08/36/" title="сравнение переводов, параллельные ссылки">36</a></sup> Horun va uning o‘g‘illari Egamizning Muso orqali amr qilgan hamma narsani bajardilar.</div>
</div>