<div itemprop="articleBody" class="text">
  <div id="1"><sup><a href="https://www.kitobook.com/compare/book/03/11/1/" title="сравнение переводов, параллельные ссылки">1</a></sup> Egamiz Muso va Horun orqali</div>
  <div id="2"><sup><a href="https://www.kitobook.com/compare/book/03/11/2/" title="сравнение переводов, параллельные ссылки">2</a></sup> Isroil xalqiga shunday dedi: “Yer yuzidagi jamiki hayvonlardan</div>
  <div id="3"><sup><a href="https://www.kitobook.com/compare/book/03/11/3/" title="сравнение переводов, параллельные ссылки">3</a></sup> ayri tuyoq va kavsh qaytaradigan har qanday hayvonni tanovul qilishingiz mumkin.</div>
  <div id="4"><sup><a href="https://www.kitobook.com/compare/book/03/11/4/" title="сравнение переводов, параллельные ссылки">4</a></sup> Lekin kavsh qaytaradigan yoki ayri tuyoq hayvonlardan quyidagilarni tanovul qilmang: tuya kavsh qaytaradiyu, lekin ayri tuyoq emas. U sizlar uchun haromdir.</div>
  <div id="5"><sup><a href="https://www.kitobook.com/compare/book/03/11/5/" title="сравнение переводов, параллельные ссылки">5</a></sup> Sug‘ur kavsh qaytaradi, lekin ayri tuyoq emas. U sizlar uchun haromdir.</div>
  <div id="6"><sup><a href="https://www.kitobook.com/compare/book/03/11/6/" title="сравнение переводов, параллельные ссылки">6</a></sup> Quyon kavsh qaytaradi, lekin ayri tuyoq emas. U sizlar uchun haromdir.</div>
  <div id="7"><sup><a href="https://www.kitobook.com/compare/book/03/11/7/" title="сравнение переводов, параллельные ссылки">7</a></sup> Cho‘chqa ayri tuyoq bo‘lgani bilan kavsh qaytarmaydi. U sizlar uchun haromdir.</div>
  <div id="8"><sup><a href="https://www.kitobook.com/compare/book/03/11/8/" title="сравнение переводов, параллельные ссылки">8</a></sup> Bu hayvonlarning go‘shtini zinhor tanovul qilmang, ularning jasadlariga qo‘l tekkizmang. Ular sizlar uchun haromdir.</div>
  <div id="9"><sup><a href="https://www.kitobook.com/compare/book/03/11/9/" title="сравнение переводов, параллельные ссылки">9</a></sup> Dengiz va daryolarda yashaydigan suzgichi va tangachalari bor har qanday jonivorni yesangiz bo‘ladi.</div>
  <div id="10"><sup><a href="https://www.kitobook.com/compare/book/03/11/10/" title="сравнение переводов, параллельные ссылки">10</a></sup> Biroq suvda yashaydigan, suzgichi va tangachalari bo‘lmagan har qanday suzadigan va boshqa turdagi jonivorni yemang. Ulardan hazar qiling.</div>
  <div id="11"><sup><a href="https://www.kitobook.com/compare/book/03/11/11/" title="сравнение переводов, параллельные ссылки">11</a></sup> Bunday jonivorlar sizlar uchun jirkanchdir. Ularning go‘shtini og‘zingizga olmang, murdasidan hazar qiling.</div>
  <div id="12"><sup><a href="https://www.kitobook.com/compare/book/03/11/12/" title="сравнение переводов, параллельные ссылки">12</a></sup> Suzgichi va tangachalari bo‘lmagan har qanday suv jonivori sizlar uchun jirkanchdir.</div>
  <div id="13"><sup><a href="https://www.kitobook.com/compare/book/03/11/13/" title="сравнение переводов, параллельные ссылки">13</a></sup> Parrandalar orasidagi quyidagi qushlarni zinhor yemang, ulardan hazar qiling, ular sizlar uchun jirkanchdir: qumoy, boltayutar, tasqara,</div>
  <div id="14"><sup><a href="https://www.kitobook.com/compare/book/03/11/14/" title="сравнение переводов, параллельные ссылки">14</a></sup> qizil kalxat, qirg‘iy va uning zoti,</div>
  <div id="15"><sup><a href="https://www.kitobook.com/compare/book/03/11/15/" title="сравнение переводов, параллельные ссылки">15</a></sup> har qanday qarg‘a va uning zoti,</div>
  <div id="16"><sup><a href="https://www.kitobook.com/compare/book/03/11/16/" title="сравнение переводов, параллельные ссылки">16</a></sup> tuyaqush, lochin, quloqli ukki, qarchig‘ay va uning zoti,</div>
  <div id="17"><sup><a href="https://www.kitobook.com/compare/book/03/11/17/" title="сравнение переводов, параллельные ссылки">17</a></sup> yapaloq qush, baliqchi ukki, boyo‘g‘li,</div>
  <div id="18"><sup><a href="https://www.kitobook.com/compare/book/03/11/18/" title="сравнение переводов, параллельные ссылки">18</a></sup> oq boyo‘g‘li, birqozon, jo‘rchi,</div>
  <div id="19"><sup><a href="https://www.kitobook.com/compare/book/03/11/19/" title="сравнение переводов, параллельные ссылки">19</a></sup> laylak, oq qarqara va uning zoti, sassiqpopishak, qo‘rshapalak.</div>
  <div id="20"><sup><a href="https://www.kitobook.com/compare/book/03/11/20/" title="сравнение переводов, параллельные ссылки">20</a></sup> To‘rt oyog‘ida yuradigan hamma qanotli hasharotlar sizlar uchun jirkanchdir.</div>
  <div id="21"><sup><a href="https://www.kitobook.com/compare/book/03/11/21/" title="сравнение переводов, параллельные ссылки">21</a></sup> Lekin qanotli hasharotlar orasidagi, to‘rt oyoqda yuradigan ba’zilarini yeyishingiz mumkin. Oyoqlari sakrash uchun bo‘g‘inlar bilan moslangan</div>
  <div id="22"><sup><a href="https://www.kitobook.com/compare/book/03/11/22/" title="сравнение переводов, параллельные ссылки">22</a></sup> chigirtkaning hamma turini va ularning zotini yeyishingiz mumkin.</div>
  <div id="23"><sup><a href="https://www.kitobook.com/compare/book/03/11/23/" title="сравнение переводов, параллельные ссылки">23</a></sup> Boshqa hamma to‘rt oyoqli, qanotli hasharotlar sizlar uchun jirkanchdir.</div>
  <div id="24"><sup><a href="https://www.kitobook.com/compare/book/03/11/24/" title="сравнение переводов, параллельные ссылки">24</a></sup> Ba’zi hayvonlar sizlarni bulg‘aydi. Ularning o‘ligiga qo‘l tekkizsangiz, kechgacha harom bo‘lasiz.</div>
  <div id="25"><sup><a href="https://www.kitobook.com/compare/book/03/11/25/" title="сравнение переводов, параллельные ссылки">25</a></sup> Harom hayvonning murdasini ko‘targan odam kiyimlarini yuvsin. U kechgacha harom bo‘ladi.</div>
  <div id="26"><sup><a href="https://www.kitobook.com/compare/book/03/11/26/" title="сравнение переводов, параллельные ссылки">26</a></sup> Tuyoqli, lekin tuyoqlari butunlay ayrilmagan yoki kavsh qaytarmaydigan har qanday hayvon sizlar uchun haromdir. Bunday hayvonning murdasiga tekkan odam harom bo‘ladi.</div>
  <div id="27"><sup><a href="https://www.kitobook.com/compare/book/03/11/27/" title="сравнение переводов, параллельные ссылки">27</a></sup> To‘rt oyog‘ida yuradigan panjali hayvonlar ham sizlar uchun haromdir. Ularning murdasiga tekkan har bir odam kechgacha harom bo‘ladi.</div>
  <div id="28"><sup><a href="https://www.kitobook.com/compare/book/03/11/28/" title="сравнение переводов, параллельные ссылки">28</a></sup> Bunday hayvonning murdasini ko‘targan odam kiyimlarini yuvsin, u kechgacha harom bo‘ladi. Ular sizlar uchun haromdir.</div>
  <div id="29"><sup><a href="https://www.kitobook.com/compare/book/03/11/29/" title="сравнение переводов, параллельные ссылки">29</a></sup> Yerda o‘rmalab yuradigan mayda jonivorlardan sizlar uchun quyidagilar haromdir: kalamush, sichqon, echkemar va uning zoti,</div>
  <div id="30"><sup><a href="https://www.kitobook.com/compare/book/03/11/30/" title="сравнение переводов, параллельные ссылки">30</a></sup> gekkon, kulrang echkemar, oddiy kaltakesak, cho‘l kaltakesagi va buqalamun.</div>
  <div id="31"><sup><a href="https://www.kitobook.com/compare/book/03/11/31/" title="сравнение переводов, параллельные ссылки">31</a></sup> Bularning hammasi sizlar uchun haromdir. Ularning murdasiga tekkan odam kechgacha harom bo‘ladi.</div>
  <div id="32"><sup><a href="https://www.kitobook.com/compare/book/03/11/32/" title="сравнение переводов, параллельные ссылки">32</a></sup> Agar bunday jonivorning murdasi biror narsaning ustiga tushsa, o‘sha narsa harom bo‘ladi. Harom bo‘lgan bunday narsa — yog‘och, mato, charm yoki qanordan bo‘lishidan va nimaga ishlatilishidan qat’iy nazar, uni suvga botirib, chayib oling. Bu narsa kechgacha harom bo‘lib, so‘ng yana halol bo‘ladi.</div>
  <div id="33"><sup><a href="https://www.kitobook.com/compare/book/03/11/33/" title="сравнение переводов, параллельные ссылки">33</a></sup> Bordi–yu, bunday jonivor o‘lib, sopol idishning ichiga tushsa, idishdagi hamma narsa harom bo‘ladi. Shunda idishning o‘zini ham sindiring.</div>
  <div id="34"><sup><a href="https://www.kitobook.com/compare/book/03/11/34/" title="сравнение переводов, параллельные ссылки">34</a></sup> Bunday idishdagi suv har qanday ovqat ustiga tushsa, ovqat ham harom bo‘ladi. Harom idishdagi har qanday ichimlik harom hisoblanadi.</div>
  <div id="35"><sup><a href="https://www.kitobook.com/compare/book/03/11/35/" title="сравнение переводов, параллельные ссылки">35</a></sup> Jonivorning murdasi tushgan hamma narsa harom bo‘ladi. Murda tandir yoki o‘choqqa tushgan bo‘lsa, shu narsalar harom hisoblanib buzib tashlansin. Ularni harom deb biling.</div>
  <div id="36"><sup><a href="https://www.kitobook.com/compare/book/03/11/36/" title="сравнение переводов, параллельные ссылки">36</a></sup> Lekin murda buloq yoki suv yig‘iladigan sardobaga tushsa, buloq va sardoba halolligicha qoladi. Ammo o‘sha jonivorning murdasiga nimaiki tegsa, bu narsa harom hisoblanadi.</div>
  <div id="37"><sup><a href="https://www.kitobook.com/compare/book/03/11/37/" title="сравнение переводов, параллельные ссылки">37</a></sup> Bordi–yu, murda ekish uchun ajratib qo‘yilgan urug‘ ustiga tushsa, urug‘ halol hisoblanadi.</div>
  <div id="38"><sup><a href="https://www.kitobook.com/compare/book/03/11/38/" title="сравнение переводов, параллельные ссылки">38</a></sup> Ammo murda suvda ivitilgan urug‘ ustiga tushsa, urug‘ harom bo‘ladi.</div>
  <div id="39"><sup><a href="https://www.kitobook.com/compare/book/03/11/39/" title="сравнение переводов, параллельные ссылки">39</a></sup> Bordi–yu, yeb bo‘ladigan hayvon o‘lsa, bunday hayvonning murdasiga tekkan odam kechgacha harom bo‘ladi.</div>
  <div id="40"><sup><a href="https://www.kitobook.com/compare/book/03/11/40/" title="сравнение переводов, параллельные ссылки">40</a></sup> Uning go‘shtidan yegan yoki murdasini ko‘targan odam kiyimlarini yuvsin. Bunday odam kechgacha harom bo‘ladi.</div>
  <div id="41"><sup><a href="https://www.kitobook.com/compare/book/03/11/41/" title="сравнение переводов, параллельные ссылки">41</a></sup> Yerda o‘rmalab yuruvchi har qanday jonivor sizlar uchun jirkanchdir. Ularni tanovul qilmang.</div>
  <div id="42"><sup><a href="https://www.kitobook.com/compare/book/03/11/42/" title="сравнение переводов, параллельные ссылки">42</a></sup> Qorni bilan sudralib yuruvchi, to‘rt oyoqli va ko‘p oyoqli jonivorlarni yemang. Ular sizlar uchun jirkanchdir.</div>
  <div id="43"><sup><a href="https://www.kitobook.com/compare/book/03/11/43/" title="сравнение переводов, параллельные ссылки">43</a></sup> Bunday jonivorlarni yeb, bulg‘anmang. Ular tufayli o‘zingizni harom qilmang.</div>
  <div id="44"><sup><a href="https://www.kitobook.com/compare/book/03/11/44/" title="сравнение переводов, параллельные ссылки">44</a></sup> Zotan Men Egangiz Xudoman. O‘zingizni Menga bag‘ishlab muqaddas bo‘linglar, chunki Men muqaddasman. O‘rmalab yuradigan jonivorlar tufayli o‘zingizni bulg‘amanglar.</div>
  <div id="45"><sup><a href="https://www.kitobook.com/compare/book/03/11/45/" title="сравнение переводов, параллельные ссылки">45</a></sup> Men Egangizman, Xudoyingiz bo‘lishim uchun sizlarni Misrdan olib chiqqanman. Shunday ekan, Muqaddas bo‘linglar, chunki Men muqaddasman.</div>
  <div id="46"><sup><a href="https://www.kitobook.com/compare/book/03/11/46/" title="сравнение переводов, параллельные ссылки">46</a></sup> Hayvonlar, qushlar, suvdagi turli jonivorlar va yerda sudraluvchi jonzotlarga oid qonunlar shudir.</div>
  <div id="47"><sup><a href="https://www.kitobook.com/compare/book/03/11/47/" title="сравнение переводов, параллельные ссылки">47</a></sup> Sizlar halolni haromdan ajrata oling, yeyish mumkin bo‘lgan va mumkin bo‘lmagan tirik jonivorlarning farqiga boring.”</div>
</div>