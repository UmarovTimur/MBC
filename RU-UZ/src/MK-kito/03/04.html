<div itemprop="articleBody" class="text">
  <div id="1"><sup><a href="https://www.kitobook.com/compare/book/03/04/1/" title="сравнение переводов, параллельные ссылки">1</a></sup> Egamiz Muso orqali</div>
  <div id="2"><sup><a href="https://www.kitobook.com/compare/book/03/04/2/" title="сравнение переводов, параллельные ссылки">2</a></sup> Isroil xalqiga quyidagi qoidalarni berdi: agar birorta odam Egamizning amriga ko‘ra, taqiqlangan biror ishni bilmasdan qilib qo‘yib, gunoh orttirib olsa, quyidagicha ish tutsin:</div>
  <div id="3"><sup><a href="https://www.kitobook.com/compare/book/03/04/3/" title="сравнение переводов, параллельные ссылки">3</a></sup> moy surtib tanlangan ruhoniy gunoh qilib qo‘ysa, u butun xalqni aybdor qilib qo‘ygan bo‘ladi. U qilgan gunohi uchun nuqsonsiz buqani gunoh qurbonligi sifatida Egamizga keltirsin.</div>
  <div id="4"><sup><a href="https://www.kitobook.com/compare/book/03/04/4/" title="сравнение переводов, параллельные ссылки">4</a></sup> Buqani Uchrashuv chodiri kiraverishiga olib kelib, qo‘lini buqaning boshiga qo‘ysin. So‘ng buqani o‘sha yerda — Egamizning oldida so‘ysin.</div>
  <div id="5"><sup><a href="https://www.kitobook.com/compare/book/03/04/5/" title="сравнение переводов, параллельные ссылки">5</a></sup> Moy surtib tanlangan ruhoniy buqaning qonidan olib, Uchrashuv chodiriga olib kirsin.</div>
  <div id="6"><sup><a href="https://www.kitobook.com/compare/book/03/04/6/" title="сравнение переводов, параллельные ссылки">6</a></sup> U barmog‘ini qonga botirib, qonni Egamizning oldida, Eng muqaddas xonani to‘sib turgan ichki parda tomonga yetti marta sepsin.</div>
  <div id="7"><sup><a href="https://www.kitobook.com/compare/book/03/04/7/" title="сравнение переводов, параллельные ссылки">7</a></sup> So‘ng qonni Egamizning oldida Uchrashuv chodiridagi xushbo‘y tutatqi qurbongohi shoxlariga surtsin. Buqaning ortgan qonini esa Uchrashuv chodiriga kiraverishdagi qurbonlik kuydiriladigan qurbongohning yoniga to‘ksin.</div>
  <div id="8"><sup><a href="https://www.kitobook.com/compare/book/03/04/8/" title="сравнение переводов, параллельные ссылки">8</a></sup> Gunoh qurbonligi qilingan buqaning hamma yog‘ini ajratib olsin: ichak–chovoqlarini qoplab turgan yog‘larni, hamma charvini,</div>
  <div id="9"><sup><a href="https://www.kitobook.com/compare/book/03/04/9/" title="сравнение переводов, параллельные ссылки">9</a></sup> ikkala buyrakni, buyrak atrofidagi yog‘larni va jigarning a’lo qismini. Jigarning a’lo qismi buyraklar bilan birga ajratib olingan bo‘lishi lozim.</div>
  <div id="10"><sup><a href="https://www.kitobook.com/compare/book/03/04/10/" title="сравнение переводов, параллельные ссылки">10</a></sup> Tinchlik qurbonligining yog‘lari qanday ajratib olinsa, gunoh qurbonligining yog‘lari ham shu usulda ajratib olinsin. Ruhoniy yog‘larni qurbonlik kuydiriladigan qurbongoh ustida kuydirsin.</div>
  <div id="11"><sup><a href="https://www.kitobook.com/compare/book/03/04/11/" title="сравнение переводов, параллельные ссылки">11</a></sup> Buqaning qolgan qismlarini: terisini, go‘shtini, kallasini, oyoqlarini va ichak–chovoqlarini</div>
  <div id="12"><sup><a href="https://www.kitobook.com/compare/book/03/04/12/" title="сравнение переводов, параллельные ссылки">12</a></sup> qarorgohning tashqarisidagi kul to‘kiladigan halol joyga olib chiqib, o‘tinlar ustida kuydirsin.</div>
  <div id="13"><sup><a href="https://www.kitobook.com/compare/book/03/04/13/" title="сравнение переводов, параллельные ссылки">13</a></sup> Agar butun jamoa Egamizning amriga ko‘ra, taqiqlangan biror ishni bilmasdan qilib, gunoh orttirib olsa, ular bundan xabarsiz bo‘lgan taqdirda ham, baribir aybdor bo‘ladilar.</div>
  <div id="14"><sup><a href="https://www.kitobook.com/compare/book/03/04/14/" title="сравнение переводов, параллельные ссылки">14</a></sup> Qilgan gunohlari fosh bo‘lgandan keyin, ular butun jamoa nomidan gunoh qurbonligi qilish uchun buqani Uchrashuv chodiri oldiga olib kelishsin.</div>
  <div id="15"><sup><a href="https://www.kitobook.com/compare/book/03/04/15/" title="сравнение переводов, параллельные ссылки">15</a></sup> Jamoa oqsoqollari buqaning boshiga qo‘llarini qo‘yib, uni o‘sha yerda — Egamizning oldida so‘yishsin.</div>
  <div id="16"><sup><a href="https://www.kitobook.com/compare/book/03/04/16/" title="сравнение переводов, параллельные ссылки">16</a></sup> Moy surtib tanlangan ruhoniy buqaning qonidan Uchrashuv chodiriga olib kirsin.</div>
  <div id="17"><sup><a href="https://www.kitobook.com/compare/book/03/04/17/" title="сравнение переводов, параллельные ссылки">17</a></sup> U barmog‘ini qonga botirib, qonni Egamizning oldida ichki parda tomonga yetti marta sepsin.</div>
  <div id="18"><sup><a href="https://www.kitobook.com/compare/book/03/04/18/" title="сравнение переводов, параллельные ссылки">18</a></sup> So‘ng Egamizning oldida turgan Uchrashuv chodiridagi tutatqi qurbongohining shoxlariga qondan surtsin. Buqaning qolgan qonini esa Uchrashuv chodiriga kiraverishdagi qurbonlik kuydiriladigan qurbongohning yoniga to‘ksin.</div>
  <div id="19"><sup><a href="https://www.kitobook.com/compare/book/03/04/19/" title="сравнение переводов, параллельные ссылки">19</a></sup> Keyin buqaning hamma yog‘ini ajratib olib qurbongoh ustida kuydirsin.</div>
  <div id="20"><sup><a href="https://www.kitobook.com/compare/book/03/04/20/" title="сравнение переводов, параллельные ссылки">20</a></sup> Ruhoniyning gunohi uchun keltirilgan buqani nima qilgan bo‘lsa, bu buqani ham o‘shanday qilsin. Shu yo‘sin ruhoniy jamoani gunohdan poklasin, shunda ularning gunohi kechiriladi.</div>
  <div id="21"><sup><a href="https://www.kitobook.com/compare/book/03/04/21/" title="сравнение переводов, параллельные ссылки">21</a></sup> So‘ng ruhoniy buqaning qolgan qismlarini qarorgohdan tashqariga olib chiqib, oldingi buqani kuydirganday kuydirsin. Jamoaning gunohi uchun keltiriladigan qurbonlik shudir.</div>
  <div id="22"><sup><a href="https://www.kitobook.com/compare/book/03/04/22/" title="сравнение переводов, параллельные ссылки">22</a></sup> Agar hukmdor o‘z Egasi Xudoning amriga ko‘ra, taqiqlangan biror ishni bilmasdan qilib qo‘yib, gunoh orttirib olsa, u aybdor bo‘ladi.</div>
  <div id="23"><sup><a href="https://www.kitobook.com/compare/book/03/04/23/" title="сравнение переводов, параллельные ссылки">23</a></sup> Qilgan gunohi fosh bo‘lgandan keyin, u nuqsonsiz bir takani qurbonlik qilish uchun olib kelsin.</div>
  <div id="24"><sup><a href="https://www.kitobook.com/compare/book/03/04/24/" title="сравнение переводов, параллельные ссылки">24</a></sup> So‘ng qo‘lini takaning boshiga qo‘yib, takani Egamizning oldida, kuydiriladigan qurbonliklar bo‘g‘izlanadigan joyda so‘ysin. Bu gunoh qurbonligidir.</div>
  <div id="25"><sup><a href="https://www.kitobook.com/compare/book/03/04/25/" title="сравнение переводов, параллельные ссылки">25</a></sup> Ruhoniy barmog‘ini gunoh qurbonligi qoniga botirib, qonni qurbonlik kuydiriladigan qurbongoh shoxlariga surtsin. Qonning qolganini esa qurbongohning yoniga to‘ksin.</div>
  <div id="26"><sup><a href="https://www.kitobook.com/compare/book/03/04/26/" title="сравнение переводов, параллельные ссылки">26</a></sup> So‘ng takaning hamma yog‘ini tinchlik qurbonligining yog‘ini kuydirganday qurbongoh ustida kuydirsin. Ruhoniy shu tariqa hukmdorni gunohdan poklasin, shunda hukmdorning gunohi kechiriladi.</div>
  <div id="27"><sup><a href="https://www.kitobook.com/compare/book/03/04/27/" title="сравнение переводов, параллельные ссылки">27</a></sup> Agar jamoa a’zosi Egamizning amriga ko‘ra, taqiqlangan biror ishni bilmasdan qilib qo‘yib, gunoh orttirib olsa, u aybdor bo‘ladi.</div>
  <div id="28"><sup><a href="https://www.kitobook.com/compare/book/03/04/28/" title="сравнение переводов, параллельные ссылки">28</a></sup> Qilgan gunohi fosh bo‘lgandan keyin, nuqsonsiz echkini qurbonlik qilish uchun olib kelsin.</div>
  <div id="29"><sup><a href="https://www.kitobook.com/compare/book/03/04/29/" title="сравнение переводов, параллельные ссылки">29</a></sup> U qo‘lini gunoh qurbonligining boshiga qo‘ysin, so‘ng uni kuydiriladigan qurbonliklar bo‘g‘izlanadigan joyda so‘ysin.</div>
  <div id="30"><sup><a href="https://www.kitobook.com/compare/book/03/04/30/" title="сравнение переводов, параллельные ссылки">30</a></sup> Ruhoniy barmog‘ini qurbonlikning qoniga botirib, qonni kurbonlik kuydiriladigan qurbongoh shoxlariga surtsin. Qonning qolganini esa qurbongohning yoniga to‘ksin.</div>
  <div id="31"><sup><a href="https://www.kitobook.com/compare/book/03/04/31/" title="сравнение переводов, параллельные ссылки">31</a></sup> Tinchlik qurbonligining yog‘i ajratib olinganday, echkining hamma yog‘ini ajratib olsin. Egamizga yoqimli hid borishi uchun yog‘ni qurbongoh ustida kuydirsin. Shu tariqa ruhoniy gunoh qilgan odamni gunohidan poklasin, shunda uning gunohi kechiriladi.</div>
  <div id="32"><sup><a href="https://www.kitobook.com/compare/book/03/04/32/" title="сравнение переводов, параллельные ссылки">32</a></sup> Agar jamoa a’zosi qo‘yni gunoh qurbonligi qilmoqchi bo‘lsa, nuqsonsiz sovliqni olib kelsin.</div>
  <div id="33"><sup><a href="https://www.kitobook.com/compare/book/03/04/33/" title="сравнение переводов, параллельные ссылки">33</a></sup> U qo‘lini gunoh qurbonligining boshiga qo‘ysin, so‘ng uni kuydiriladigan qurbonliklar bo‘g‘izlanadigan joyda so‘ysin.</div>
  <div id="34"><sup><a href="https://www.kitobook.com/compare/book/03/04/34/" title="сравнение переводов, параллельные ссылки">34</a></sup> Ruhoniy barmog‘ini gunoh qurbonligining qoniga botirib, qonni qurbonlik kuydiriladigan qurbongoh shoxlariga surtsin. Qolgan qonni esa qurbongohning yoniga to‘ksin.</div>
  <div id="35"><sup><a href="https://www.kitobook.com/compare/book/03/04/35/" title="сравнение переводов, параллельные ссылки">35</a></sup> Tinchlik qurbonligi qilingan qo‘yning yog‘i qanday ajratib olinsa, bu qurbonlikning ham hamma yog‘ini xuddi shunday qilib ajratib olsin. So‘ng bularni qurbongoh ustida, Egamizga keltirilgan nazrlar bilan birga olovda kuydirsin. Shu tariqa ruhoniy gunoh qilgan odamni gunohdan poklasin, shunda uning gunohi kechiriladi.</div>
</div>