<div itemprop="articleBody" class="text">
  <div id="1"><sup><a href="https://www.kitobook.com/compare/book/39/01/1/" title="сравнение переводов, параллельные ссылки">1</a></sup> Bashorat. Malaki payg‘ambar orqali Isroil xalqiga Egamiz quyidagi so‘zlarni ayon qildi.</div>
  <div id="2"><sup><a href="https://www.kitobook.com/compare/book/39/01/2/" title="сравнение переводов, параллельные ссылки">2</a></sup> Egamiz shunday deydi: — Men sizlarni sevdim. Sizlar esa: “Bizga sevgingni qanday namoyon qilding?” deb so‘raysizlar. Esov Yoqubning akasi emasmidi?! — deydi Egamiz. — Shunday bo‘lsa–da, Men Yoqubni yaxshi ko‘rib, </div>
  <div id="3"><sup><a href="https://www.kitobook.com/compare/book/39/01/3/" title="сравнение переводов, параллельные ссылки">3</a></sup> Esovdan nafratlandim. Esovga berilgan qirlarni xarob qildim, meros bo‘lgan o‘sha yerlarini chiyabo‘rilarga berdim.</div>
  <div id="4"><sup><a href="https://www.kitobook.com/compare/book/39/01/4/" title="сравнение переводов, параллельные ссылки">4</a></sup> Bordi–yu, Edom xalqi: — Shaharlarimiz vayron bo‘ldi, ammo biz ularni tiklab olamiz, — degudek bo‘lsalar, Sarvari Olam ularga shunday javob beradi: — Shaharlarini tiklasinlar, Men esa ularni yana vayron qilaveraman. Shunda odamlar Edom haqida: “Bu yovuzlar yurti, Egamiz ulardan abadiy g‘azablangan”, deb aytadigan bo‘lishadi.</div>
  <div id="5"><sup><a href="https://www.kitobook.com/compare/book/39/01/5/" title="сравнение переводов, параллельные ссылки">5</a></sup> Ey Isroil xalqi, buni sizlar o‘z ko‘zingiz bilan ko‘rib: “Egamizning qudrati Isroilning chegaralari bilan cheklanmas”, deb aytadigan bo‘lasiz.</div>
  <div id="6"><sup><a href="https://www.kitobook.com/compare/book/39/01/6/" title="сравнение переводов, параллельные ссылки">6</a></sup> Sarvari Olam shunday deydi: — Ey ruhoniylar, o‘g‘il otasini hurmat qiladi–ku! Xizmatkor xo‘jayinidan qo‘rqadi–ku! Agar Men otangiz bo‘lsam, nega Meni hurmat qilmaysiz? Agar xo‘jayiningiz bo‘lsam, nega Mendan qo‘rqmaysiz? Sizlar Meni xo‘rlayapsiz. Yana: “Qanday qilib Seni xo‘rlabmiz?”, deb so‘raysiz. </div>
  <div id="7"><sup><a href="https://www.kitobook.com/compare/book/39/01/7/" title="сравнение переводов, параллельные ссылки">7</a></sup> Sizlar qurbongohimga harom nazrlar olib kelib, Meni xo‘rlayapsiz. Yana: “Qanday qilib Seni haqorat qilibmiz?” deb so‘raysiz. Sizlar: “Egamizning dasturxonini pisand qilmasa ham bo‘ladi”, deb aytasiz. Shu orqali Meni haqoratlagan bo‘lasiz. </div>
  <div id="8"><sup><a href="https://www.kitobook.com/compare/book/39/01/8/" title="сравнение переводов, параллельные ссылки">8</a></sup> Ko‘r molni qurbonlik qilayotganingiz to‘g‘rimi?! Cho‘loq, kasalmand molni qurbonlik qilayotganingiz to‘g‘rimi?! O‘shani hukmdoringizga taqdim qilib ko‘ring–chi. U sizlardan mamnun bo‘lib, iltifot qilarmikan?! — deydi Sarvari Olam. </div>
  <div id="9"><sup><a href="https://www.kitobook.com/compare/book/39/01/9/" title="сравнение переводов, параллельные ссылки">9</a></sup> — Ey ruhoniylar, ayb o‘zingizda. Qani: “Bizga baraka ber!” deb Men, Xudoga yolvorib ko‘ringlar–chi. Bunday qilmishlaringiz uchun Men birontangizga baraka berarmikinman?! — deydi Sarvari Olam. </div>
  <div id="10"><sup><a href="https://www.kitobook.com/compare/book/39/01/10/" title="сравнение переводов, параллельные ссылки">10</a></sup> — Qaniydi, birortangiz Ma’bad eshiklarini yopib tashlaganingizda! Shunda ichkariga kirib qurbongohim ustida behuda olov yondirmagan bo‘lar edingiz! Men sizlardan mamnun emasman, nazrlaringizni qabul qilmayman, — deydi Sarvari Olam. </div>
  <div id="11"><sup><a href="https://www.kitobook.com/compare/book/39/01/11/" title="сравнение переводов, параллельные ссылки">11</a></sup> — Zero, dunyoning u chekkasidan bu chekkasigacha bo‘lgan barcha xalqlar orasida Mening nomim ulug‘lanmoqda. Butun yer yuzida Menga atab tutatqilar tutatilmoqda, halol qurbonliklar keltirilmoqda. Ha, xalqlar orasida buyukdir Mening nomim! — deydi Sarvari Olam.</div>
  <div id="12"><sup><a href="https://www.kitobook.com/compare/book/39/01/12/" title="сравнение переводов, параллельные ссылки">12</a></sup> — Sizlar esa: “Rabbiyga arzimas nazrlar keltirsak ham bo‘laveradi”, deya Mening dasturxonimni bulg‘ayapsizlar.</div>
  <div id="13"><sup><a href="https://www.kitobook.com/compare/book/39/01/13/" title="сравнение переводов, параллельные ссылки">13</a></sup> Yana: “Bularning hammasidan charchab ketdik”, deya yuzlaringizni burushtiryapsizlar, — deydi Sarvari Olam. — Sizlar cho‘loq, kasalmand yoki birovdan tortib olingan jonivorni qurbonlik qilasizlar! Men esa o‘shani qabul qilishim kerakmi?! — deydi Egamiz. </div>
  <div id="14"><sup><a href="https://www.kitobook.com/compare/book/39/01/14/" title="сравнение переводов, параллельные ссылки">14</a></sup> — La’natisizlar! Podangizdagi bir qo‘chqorni Men, Rabbiyga atab qo‘ygansizlar–u, lekin o‘rniga nuqsonli jonivorni qurbonlik qilyapsizlar. Men buyuk Shohman — deydi Sarvari Olam. — Mening nomim xalqlar orasida izzat–ikrom bilan tilga olinur.</div>
</div>