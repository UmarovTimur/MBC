<div itemprop="articleBody" class="text">
  <div id="1"><sup><a href="https://www.kitobook.com/compare/book/39/02/1/" title="сравнение переводов, параллельные ссылки">1</a></sup> Sarvari Olam shunday deydi: “Ey ruhoniylar, endi sizlarga amrim shudir: Menga quloq soling.</div>
  <div id="2"><sup><a href="https://www.kitobook.com/compare/book/39/02/2/" title="сравнение переводов, параллельные ссылки">2</a></sup> Chin yurakdan nomimni ulug‘lang. Aks holda ustingizga la’natlar yog‘diraman, barakalaringni la’nati qilaman. Darvoqe, barakalaringni la’natlab bo‘ldim ham, chunki birontangiz ogohimga e’tibor bermadingiz.</div>
  <div id="3"><sup><a href="https://www.kitobook.com/compare/book/39/02/3/" title="сравнение переводов, параллельные ссылки">3</a></sup> Men farzandlaringizni jazolayman. Qurbonliklaringiz axlatini betlaringizga sochaman, sizlarni huzurimdan chiqarib yuboraman.</div>
  <div id="4"><sup><a href="https://www.kitobook.com/compare/book/39/02/4/" title="сравнение переводов, параллельные ссылки">4</a></sup> Shunda bu amrni sizlarga Men berganimni bilib olasizlar. Men bu amr orqali ota–bobongiz Levi va uning nasllari bilan tuzgan ahdimni mustahkam qilmoqchi edim, — deydi Sarvari Olam.</div>
  <div id="5"><sup><a href="https://www.kitobook.com/compare/book/39/02/5/" title="сравнение переводов, параллельные ссылки">5</a></sup> — Levi qabilasi bilan qilgan o‘sha ahdim farovon hayot ahdi edi. Men levilarning qalbiga qo‘rquvni solib qo‘ydim, ular Mendan qo‘rqishardi, nomimni benihoya izzat etishardi.</div>
  <div id="6"><sup><a href="https://www.kitobook.com/compare/book/39/02/6/" title="сравнение переводов, параллельные ссылки">6</a></sup> Ular ko‘rsatmalarimni buzmasdan yetkazishardi, adolatli hukm chiqarishardi. Sofdillik va to‘g‘rilik yo‘llarida Menga hamroh edilar, ko‘plarni gunohdan qaytardilar.</div>
  <div id="7"><sup><a href="https://www.kitobook.com/compare/book/39/02/7/" title="сравнение переводов, параллельные ссылки">7</a></sup> Ruhoniyning vazifasi odamlarga to‘g‘ri ta’lim berishdir. Odamlar uning oldiga maslahat so‘rab borishlari kerak, axir, u Men, Sarvari Olamning elchisidir.</div>
  <div id="8"><sup><a href="https://www.kitobook.com/compare/book/39/02/8/" title="сравнение переводов, параллельные ссылки">8</a></sup> Ammo, ey ruhoniylar, sizlar yo‘limdan og‘dingizlar, o‘z ko‘rsatmalaringiz bilan ko‘plarni yo‘ldan urdingizlar. Levi qavmi bilan tuzgan ahdimni barbod qildingizlar, — deydi Sarvari Olam.</div>
  <div id="9"><sup><a href="https://www.kitobook.com/compare/book/39/02/9/" title="сравнение переводов, параллельные ссылки">9</a></sup> — Men esa sizlarni xo‘rladim, barcha xalqlardan pastroq qildim. Sizlar Mening yo‘limdan yurmayapsiz, qonun masalasida tarafkashlik qilyapsiz.”</div>
  <div id="10"><sup><a href="https://www.kitobook.com/compare/book/39/02/10/" title="сравнение переводов, параллельные ссылки">10</a></sup> Hammamizning otamiz bir emasmi?! Hammamizni bir Xudo yaratgan emasmi?! Nega endi biz bir–birimizga sadoqatsiz bo‘lishimiz kerak? Nega Xudo ota–bobolarimiz bilan tuzgan ahdni bulg‘ashimiz kerak?</div>
  <div id="11"><sup><a href="https://www.kitobook.com/compare/book/39/02/11/" title="сравнение переводов, параллельные ссылки">11</a></sup> Ey Yahudo xalqi, sizlar sadoqatsizlik qildingiz. Quddus va Isroilda jirkanch ishlarga qo‘l urdingiz. Ha, Egamiz yaxshi ko‘radigan Ma’badni bulg‘ab, begona xudolarga topinadigan qizlarga uylandingiz.</div>
  <div id="12"><sup><a href="https://www.kitobook.com/compare/book/39/02/12/" title="сравнение переводов, параллельные ссылки">12</a></sup> Egamiz bunday qilmishlarga qo‘l urgan har bir odamni, u kim bo‘lishidan qat’iy nazar, Yoqub chodirlaridan yo‘q qilsin. Unday odamlar Sarvari Olamga nazrlar keltirmasin.</div>
  <div id="13"><sup><a href="https://www.kitobook.com/compare/book/39/02/13/" title="сравнение переводов, параллельные ссылки">13</a></sup> Sizlar yana shunday qilyapsiz: Egamizning qurbongohini ko‘z yoshlar bilan yuvyapsiz, faryod qilib fig‘on chekyapsiz, chunki Xudo nazrlaringizni qabul qilmayapti, U ulardan mamnun emas.</div>
  <div id="14"><sup><a href="https://www.kitobook.com/compare/book/39/02/14/" title="сравнение переводов, параллельные ссылки">14</a></sup> “Nima uchun?” deb so‘raysiz. Chunki sizlar yoshlik chog‘ingizda uylangan xotiningizga bevafolik qildingiz. Axir, u sizning umr yo‘ldoshingiz, nikoh ahdingizdagi xotiningiz–ku! Egamizning O‘zi sizlarning orangizda guvohdir.</div>
  <div id="15"><sup><a href="https://www.kitobook.com/compare/book/39/02/15/" title="сравнение переводов, параллельные ссылки">15</a></sup> Ehtiyot bo‘ling, orangizda hech kim o‘z xotiniga xiyonat qilmasin. Xudo sizlarni bir tan bir jon qilgan–ku! Endi Xudo sizlardan nimani kutyapti? Haqiqiy xudojo‘y farzandlarni kutyapti.</div>
  <div id="16"><sup><a href="https://www.kitobook.com/compare/book/39/02/16/" title="сравнение переводов, параллельные ссылки">16</a></sup> “Xotinidan nafratlanib, undan ajrashgan erkak o‘z himoyasi ostida bo‘lgan xotiniga shafqatsizlik qilgan bo‘ladi”, — deydi Isroil xalqining Xudosi — Egamiz. “Shu bois hushyor bo‘linglar, xiyonat qilmanglar”, — deydi Sarvari Olam.</div>
  <div id="17"><sup><a href="https://www.kitobook.com/compare/book/39/02/17/" title="сравнение переводов, параллельные ссылки">17</a></sup> Sizlar gaplaringiz bilan Egamizni charchatib yubordilaring–ku, yana: “Qanday qilib Uni charchatibmiz?” deb so‘raysizlar. Sizlar: “Yomonlik qilgan hammani Egamiz yaxshi ko‘radi, ulardan mamnun bo‘ladi. Qani, adolat Xudosi bormi o‘zi?!” deb aytasizlar. Bu gaplaring bilan Egamizni charchatyapsizlar.</div>
</div>