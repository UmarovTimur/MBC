<div itemprop="articleBody" class="text">
  <div id="1"><sup><a href="https://www.kitobook.com/compare/book/10/06/1/" title="сравнение переводов, параллельные ссылки">1</a></sup> Dovud Isroil lashkaridan yana o‘ttiz ming saralangan odamlarini to‘pladi.</div>
  <div id="2"><sup><a href="https://www.kitobook.com/compare/book/10/06/2/" title="сравнение переводов, параллельные ссылки">2</a></sup> Dovud o‘z odamlari bilan Yahudodagi Baalo shahriga jo‘nadi. Uning maqsadi Xudo — ikki karub orasida taxt qurgan Sarvari Olamning sandig‘ini olib kelish edi.</div>
  <div id="3"><sup><a href="https://www.kitobook.com/compare/book/10/06/3/" title="сравнение переводов, параллельные ссылки">3</a></sup> Xudoning sandig‘i Abunadovning tepalikdagi uyida edi. Sandiqni yangi arava ustiga ortishdi. Abunadovning o‘g‘illari Uzzox bilan Oxyo aravani haydab ketishdi.</div>
  <div id="4"><sup><a href="https://www.kitobook.com/compare/book/10/06/4/" title="сравнение переводов, параллельные ссылки">4</a></sup> Abunadovning tepalikdagi uyidan Xudoning sandig‘ini olib ketishayotganda, Oxyo sandiqning oldida borayotgan edi.</div>
  <div id="5"><sup><a href="https://www.kitobook.com/compare/book/10/06/5/" title="сравнение переводов, параллельные ссылки">5</a></sup> Dovud va jamiki Isroil xalqi Egamizning huzurida berilib, o‘yin–kulgi qilayotgan edilar. Ular lira, arfa, childirma, shaqildoq va zang chalib, qo‘shiklar bilan bu voqeani bayram qilayotgan edilar.</div>
  <div id="6"><sup><a href="https://www.kitobook.com/compare/book/10/06/6/" title="сравнение переводов, параллельные ссылки">6</a></sup> Noxun degan odamning xirmoniga yetib borganlarida, ho‘kizlar qoqilib ketdi. Uzzox qo‘lini uzatib Xudoning sandig‘ini ushlab qoldi.</div>
  <div id="7"><sup><a href="https://www.kitobook.com/compare/book/10/06/7/" title="сравнение переводов, параллельные ссылки">7</a></sup> Lekin Uzzox hurmatsizlik qilgani uchun, Egamiz undan g‘azablanib, o‘sha yerdayoq Uzzoxni urib, jonini oldi. Uzzox Xudoning sandig‘i yonginasida jon berdi.</div>
  <div id="8"><sup><a href="https://www.kitobook.com/compare/book/10/06/8/" title="сравнение переводов, параллельные ссылки">8</a></sup> Egamiz Uzzoxni urgani uchun, Dovud qattiq g‘azablandi. O‘sha kundan buyon shu joy “Paraz–Uzzox”, deb aytiladi.</div>
  <div id="9"><sup><a href="https://www.kitobook.com/compare/book/10/06/9/" title="сравнение переводов, параллельные ссылки">9</a></sup> Dovud o‘sha kuni Egamizdan qo‘rqib: “Qanday qilib Egamning sandig‘ini o‘zim bilan olib kela olar ekanman?” deb o‘yladi.</div>
  <div id="10"><sup><a href="https://www.kitobook.com/compare/book/10/06/10/" title="сравнение переводов, параллельные ссылки">10</a></sup> U Egamizning sandig‘ini Dovud qal’asiga — o‘zinikiga olib borishni xohlamadi. Sandiqni Gatlik Obidadomning uyiga tashlab ketdi.</div>
  <div id="11"><sup><a href="https://www.kitobook.com/compare/book/10/06/11/" title="сравнение переводов, параллельные ссылки">11</a></sup> Egamizning sandig‘i Gatlik Obidadomning uyida uch oy turdi. Egamiz Obidadomga va uning butun xonadoniga baraka berdi.</div>
  <div id="12"><sup><a href="https://www.kitobook.com/compare/book/10/06/12/" title="сравнение переводов, параллельные ссылки">12</a></sup> “Egamiz O‘zining sandig‘i uchun Obidadomning butun xonadoniga, unga qarashli hamma narsaga marhamat qildi”, deb shoh Dovudga xabar yetkazishdi. Shunday qilib, Dovud borib, Obidadomning uyidan Xudoning sandig‘ini o‘z qal’asiga katta tantana bilan olib keldi.</div>
  <div id="13"><sup><a href="https://www.kitobook.com/compare/book/10/06/13/" title="сравнение переводов, параллельные ссылки">13</a></sup> Egamizning sandig‘ini olib borayotganlar olti qadam yurishganda, Dovud bir buqa bilan bir bo‘rdoqi buzoqni qurbonlik qildi.</div>
  <div id="14"><sup><a href="https://www.kitobook.com/compare/book/10/06/14/" title="сравнение переводов, параллельные ссылки">14</a></sup> Dovud Egamizning huzurida butun vujudi bilan o‘yinga tushardi. U o‘shanda ruhoniylarningmuqaddas libosini kiyib olgan edi.</div>
  <div id="15"><sup><a href="https://www.kitobook.com/compare/book/10/06/15/" title="сравнение переводов, параллельные ссылки">15</a></sup> Dovud bilan butun Isroil xalqi sevinchli xitoblar, karnay sadolari ostida Egamizning sandig‘ini olib kelishardi.</div>
  <div id="16"><sup><a href="https://www.kitobook.com/compare/book/10/06/16/" title="сравнение переводов, параллельные ссылки">16</a></sup> Egamizning sandig‘i Dovud qal’asiga kirib kelayotganda, Shoulning qizi Mixal derazadan qarab turgan edi. U Egamizning oldida sakrab o‘ynayotgan shoh Dovudni ko‘rdiyu, o‘z ko‘nglida uni past ko‘rdi.</div>
  <div id="17"><sup><a href="https://www.kitobook.com/compare/book/10/06/17/" title="сравнение переводов, параллельные ссылки">17</a></sup> Egamizning sandig‘ini Dovud maxsus qurdirgan chodirning ichkarisiga olib kirib qo‘yishdi. Keyin Dovud Egamizga kuydiriladigan qurbonliklar va tinchlik qurbonliklari keltirdi.</div>
  <div id="18"><sup><a href="https://www.kitobook.com/compare/book/10/06/18/" title="сравнение переводов, параллельные ссылки">18</a></sup> U qurbonliklar qilib bo‘lgandan keyin, Sarvari Olam nomidan xalqni duo qildi.</div>
  <div id="19"><sup><a href="https://www.kitobook.com/compare/book/10/06/19/" title="сравнение переводов, параллельные ссылки">19</a></sup> So‘ng hammaga — erkagu ayolga, jamiki Isroil jamoasiga bir donadan gardish non, bir hovuchdan xurmo va bir hovuchdan mayiz tarqatdi. Shundan keyin xalq uy–uyiga tarqaldi.</div>
  <div id="20"><sup><a href="https://www.kitobook.com/compare/book/10/06/20/" title="сравнение переводов, параллельные ссылки">20</a></sup> Dovud o‘z oilasini duo qilgani uyiga kelganda, Shoulning qizi, Dovudning xotini Mixal peshvoz chiqib, Dovudga shunday dedi: — Bugun Isroil shohi qanday ajoyib shuhratga erishdi–ya! Xuddi bema’ni odamlarday, yarim yalang‘och bo‘lib, a’yonlaringning cho‘rilari oldida o‘zingni ko‘rsatding!</div>
  <div id="21"><sup><a href="https://www.kitobook.com/compare/book/10/06/21/" title="сравнение переводов, параллельные ссылки">21</a></sup> — Men Egam oldida o‘ynadim! — dedi Dovud. — U otang va uning butun xonadonidan meni ortiq ko‘rgan, O‘z xalqi Isroilga meni rahnamo qilib tanlagan. Ha, Egam oldida albatta o‘ynayman.</div>
  <div id="22"><sup><a href="https://www.kitobook.com/compare/book/10/06/22/" title="сравнение переводов, параллельные ссылки">22</a></sup> Bundan buyon o‘zimni yana ham pastroq tutarman, balki ularning oldida o‘zimni yana ham kichik tutarman. Lekin bilib qo‘y, sen aytgan o‘sha cho‘rilardan men sharaf toparman.</div>
  <div id="23"><sup><a href="https://www.kitobook.com/compare/book/10/06/23/" title="сравнение переводов, параллельные ссылки">23</a></sup> Shoulning qizi Mixal umrining oxirigacha befarzand o‘tdi.</div>
</div>