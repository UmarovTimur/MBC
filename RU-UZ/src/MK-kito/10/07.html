<div itemprop="articleBody" class="text">
  <div id="1"><sup><a href="https://www.kitobook.com/compare/book/10/07/1/" title="сравнение переводов, параллельные ссылки">1</a></sup> Shoh Dovud o‘z saroyida yashar, Egamiz esa uni to‘rt tarafdagi g‘animlaridan omon saqlar edi.</div>
  <div id="2"><sup><a href="https://www.kitobook.com/compare/book/10/07/2/" title="сравнение переводов, параллельные ссылки">2</a></sup> Shoh bir kuni Natan payg‘ambarga dedi: — Qarang, men sadr yog‘ochidan qurilgan uyda yashayapman, Xudoning sandig‘i esa chodirda turibdi.</div>
  <div id="3"><sup><a href="https://www.kitobook.com/compare/book/10/07/3/" title="сравнение переводов, параллельные ссылки">3</a></sup> — Ko‘nglingda nima bo‘lsa, shuni qilaver, Egam sen bilan, — dedi Natan.</div>
  <div id="4"><sup><a href="https://www.kitobook.com/compare/book/10/07/4/" title="сравнение переводов, параллельные ссылки">4</a></sup> O‘sha kuni kechasi Natanga Egamizning so‘zi ayon bo‘ldi:</div>
  <div id="5"><sup><a href="https://www.kitobook.com/compare/book/10/07/5/" title="сравнение переводов, параллельные ссылки">5</a></sup> “Qulim Dovudning oldiga borgin–da, unga shu gaplarni yetkaz: — Egam shunday aytmoqda: Istiqomat qilishim uchun uyni Menga sen qurmaysan.</div>
  <div id="6"><sup><a href="https://www.kitobook.com/compare/book/10/07/6/" title="сравнение переводов, параллельные ссылки">6</a></sup> Isroil xalqini Misrdan olib chiqqanimdan to shu kungacha biror uyda yashagan emasman. U yerdan bu yerga ko‘chib, chodirda maskan qilib yurdim.</div>
  <div id="7"><sup><a href="https://www.kitobook.com/compare/book/10/07/7/" title="сравнение переводов, параллельные ссылки">7</a></sup> Men hech qachon Isroil xalqining rahnamolariga — xalqimning cho‘ponlariga shikoyat qilmadim. Hech qachon ularning birortasiga: “Nima uchun menga sadr daraxti yog‘ochidan uy qurib bermadingizlar?” deb aytmadim.</div>
  <div id="8"><sup><a href="https://www.kitobook.com/compare/book/10/07/8/" title="сравнение переводов, параллельные ссылки">8</a></sup> Endi qulim Dovudga ayt: — Sarvari Olam shunday demoqda: “Men seni yaylovlardagi qo‘y suruvi orasidan tanlab olib, xalqim Isroilga rahnamo qildim.</div>
  <div id="9"><sup><a href="https://www.kitobook.com/compare/book/10/07/9/" title="сравнение переводов, параллельные ссылки">9</a></sup> Qayerga borsang, sen bilan bo‘ldim, hujum qilganingda, hamma g‘animlaringni yo‘q qildim. Endi sening nomingni olamdagi ulug‘ odamlarning nomi singari mashhur qilaman.</div>
  <div id="10"><sup><a href="https://www.kitobook.com/compare/book/10/07/10/" title="сравнение переводов, параллельные ссылки">10</a></sup> Xalqim Isroilga ilk hakamlarni tayinlaganimdan buyon vijdonsiz odamlar bu xalqimni ezib keldilar. Endi xalqim Isroil uchun bir yurt tayin etib, ularni o‘sha yerga o‘tqazaman.</div>
  <div id="11"><sup><a href="https://www.kitobook.com/compare/book/10/07/11/" title="сравнение переводов, параллельные ссылки">11</a></sup> Ular o‘z yurtida istiqomat qilishadi, boshqa behalovat bo‘lishmaydi. Seni hamma g‘animlaringdan tinch–omon saqlayman. Men, Egang, sen uchun bir xonadon yarataman, deb aytmoqdaman.</div>
  <div id="12"><sup><a href="https://www.kitobook.com/compare/book/10/07/12/" title="сравнение переводов, параллельные ссылки">12</a></sup> Sen olamdan o‘tib, ota– bobolaring yoniga dafn qilinganingdan keyin ham, Men o‘g‘illaringdan birini shoh qilib, uning shohligini mustahkamlayman.</div>
  <div id="13"><sup><a href="https://www.kitobook.com/compare/book/10/07/13/" title="сравнение переводов, параллельные ссылки">13</a></sup> Menga atab uyni u quradi. Men esa uning shohlik taxtini to abad mustahkam qilaman.</div>
  <div id="14"><sup><a href="https://www.kitobook.com/compare/book/10/07/14/" title="сравнение переводов, параллельные ссылки">14</a></sup> Men unga Ota bo‘laman, u esa Menga o‘g‘il bo‘ladi. Agar gunoh qilsa, ota o‘g‘lini jazolaganday, Men ham uni jazolayman.</div>
  <div id="15"><sup><a href="https://www.kitobook.com/compare/book/10/07/15/" title="сравнение переводов, параллельные ссылки">15</a></sup> Seni shoh bo‘lsin, deb Shoulni inoyatimdan mahrum qilgan edim. Lekin o‘g‘lingdan hech qachon marhamatimni darig‘ tutmayman.</div>
  <div id="16"><sup><a href="https://www.kitobook.com/compare/book/10/07/16/" title="сравнение переводов, параллельные ссылки">16</a></sup> Xonadoning va shohliging Mening oldimda abadiy turadi, taxting to abad mustahkam bo‘ladi.”</div>
  <div id="17"><sup><a href="https://www.kitobook.com/compare/book/10/07/17/" title="сравнение переводов, параллельные ссылки">17</a></sup> Xudo ayon qilganlarning hammasini Natan Dovudga aytdi.</div>
  <div id="18"><sup><a href="https://www.kitobook.com/compare/book/10/07/18/" title="сравнение переводов, параллельные ссылки">18</a></sup> Shundan keyin shoh Dovud Egamizning huzurida o‘tirib, shunday ibodat qildi: “Ey, Egamiz Rabbiy! Men kim bo‘libman, xonadonim nima bo‘libdiki, Sen meni bu qadar ulug‘lading?!</div>
  <div id="19"><sup><a href="https://www.kitobook.com/compare/book/10/07/19/" title="сравнение переводов, параллельные ссылки">19</a></sup> Buning ustiga, ey, Egamiz Rabbiy, Sen kelajak zamonda yuz beradigan voqealardan xabar berib, bu qulingning xonadoni uchun ko‘p va’da berding. Sening bu va’dalaring jamiki insonlarga tegishli bo‘lsin, ey, Egamiz Rabbiy!</div>
  <div id="20"><sup><a href="https://www.kitobook.com/compare/book/10/07/20/" title="сравнение переводов, параллельные ссылки">20</a></sup> Men Senga ortiq nima deya olardim, Egamiz Rabbiy! Axir, bu qulingni bilasan–ku.</div>
  <div id="21"><sup><a href="https://www.kitobook.com/compare/book/10/07/21/" title="сравнение переводов, параллельные ссылки">21</a></sup> Bergan va’dangga, O‘z xohishingga muvofiq, shunday ulug‘vor ish qilding va bu qulingga ayon etding.</div>
  <div id="22"><sup><a href="https://www.kitobook.com/compare/book/10/07/22/" title="сравнение переводов, параллельные ссылки">22</a></sup> Naqadar ulug‘vorsan, ey, Egamiz Rabbiy! Senga o‘xshagan boshqa xudo haqida hech qachon eshitmaganmiz, Sening aslo o‘xshashing yo‘q, Sendan o‘zga Xudo yo‘q!</div>
  <div id="23"><sup><a href="https://www.kitobook.com/compare/book/10/07/23/" title="сравнение переводов, параллельные ссылки">23</a></sup> Xalqing Isroilga o‘xshashi yo‘q! Ey, Xudoyim, boshqa qaysi xalqni Sen qullikdan xalos qilib, O‘zingning xalqing qilding?! Sen O‘z xalqingni Misrdan olib chiqib, butun olamga shuhratingni yoyding. Buyuk va ajoyib ishlaring bilan xalqing oldidan begona xalqlaru xudolarni quvding.</div>
  <div id="24"><sup><a href="https://www.kitobook.com/compare/book/10/07/24/" title="сравнение переводов, параллельные ссылки">24</a></sup> Xalqing Isroilni, to abad O‘zimning xalqim bo‘ladi, deb mustahkamlading, ey, Egam, Sen ularning Xudosi bo‘lding.</div>
  <div id="25"><sup><a href="https://www.kitobook.com/compare/book/10/07/25/" title="сравнение переводов, параллельные ссылки">25</a></sup> Ey, Parvardigor Egamiz! Bu qulingga va uning xonadoniga qarata aytgan so‘zingda to abad tur, bergan va’dangni bajar,</div>
  <div id="26"><sup><a href="https://www.kitobook.com/compare/book/10/07/26/" title="сравнение переводов, параллельные ссылки">26</a></sup> toki odamlar, Sarvari Olam — Isroilning Xudosi ekan, deb nomingni to abad maqtab yursinlar. Ha, quling Dovudning xonadonini O‘zing har doim mustahkam qilgin.</div>
  <div id="27"><sup><a href="https://www.kitobook.com/compare/book/10/07/27/" title="сравнение переводов, параллельные ссылки">27</a></sup> Ey, Isroilning Xudosi — Sarvari Olam! Bu qulingga, sening xonadoningni yarataman, deb ayon etgansan! Shu sababdan bu quling Senga shunday deb ibodat qilishga jur’at etdi.</div>
  <div id="28"><sup><a href="https://www.kitobook.com/compare/book/10/07/28/" title="сравнение переводов, параллельные ссылки">28</a></sup> Ey, Egamiz Rabbiy! Sen — Xudosan, so‘zlaring — haq. Sen bu qulingga ana shunday ezgu narsalarni va’da qilgansan.</div>
  <div id="29"><sup><a href="https://www.kitobook.com/compare/book/10/07/29/" title="сравнение переводов, параллельные ссылки">29</a></sup> Agar O‘zing ma’qul ko‘rsang, bu qulingning xonadoniga marhamat qilgin, toki Sening huzuringda to abad tursin. Sen so‘z bergansan, ey, Egamiz Rabbiy! Sening marhamating tufayli bu qulingning xonadoni to abad marhamatga sazovor bo‘lg‘ay.”</div>
</div>