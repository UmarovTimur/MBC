<div itemprop="articleBody" class="text">
  <div id="1"><sup><a href="https://www.kitobook.com/compare/book/10/13/1/" title="сравнение переводов, параллельные ссылки">1</a></sup> So‘ngra shunday hodisa sodir bo‘ldi: Dovudning Tamara degan go‘zal qizi bor edi. U Absalomning singlisi edi. Dovudning boshqa o‘g‘li Omno‘nga Tamara o‘gay edi. U Tamarani sevib qoldi.</div>
  <div id="2"><sup><a href="https://www.kitobook.com/compare/book/10/13/2/" title="сравнение переводов, параллельные ссылки">2</a></sup> Omno‘n o‘gay singlisi Tamarani deb azob chekaverib, kasal bo‘lib qoldi. Tamara hali bokira bo‘lgani uchun, Omno‘n unga biror narsa qilishga ojiz edi.</div>
  <div id="3"><sup><a href="https://www.kitobook.com/compare/book/10/13/3/" title="сравнение переводов, параллельные ссылки">3</a></sup> Omno‘nning Yonadov degan do‘sti bor edi. Yonadov Dovudning akasi Shimoning o‘g‘li bo‘lib, juda ayyor yigit edi.</div>
  <div id="4"><sup><a href="https://www.kitobook.com/compare/book/10/13/4/" title="сравнение переводов, параллельные ссылки">4</a></sup> Bir kuni Yonadov Omno‘nga dedi: — Ey, shahzoda, nimaga kundan–kunga ozib– to‘zib ketyapsan? Menga ham sababini ayt–chi. — O‘gay akam Absalomning singlisi Tamarani sevib qoldim, — dedi Omno‘n.</div>
  <div id="5"><sup><a href="https://www.kitobook.com/compare/book/10/13/5/" title="сравнение переводов, параллельные ссылки">5</a></sup> — To‘shakka mixlanib, o‘zingni kasalga sol, — dedi Yonadov. — Otang seni ko‘rgani kelganda, unga: “Marhamat qilib, singlim Tamara kelib menga biron taom bersin, taomni ko‘z oldimda tayyorlaganini men ko‘rayin va uning qo‘lidan taom yeyayin”, deb aytasan.</div>
  <div id="6"><sup><a href="https://www.kitobook.com/compare/book/10/13/6/" title="сравнение переводов, параллельные ссылки">6</a></sup> Xullas, Omno‘n to‘shakka mixlanib, o‘zini kasalga soldi. Shoh uni ko‘rgani keldi. — Marhamat qilib, singlim Tamara kelib, oldimda ikki dona non yopsin, men uning qo‘lidan non yeyayin, — dedi Omno‘n.</div>
  <div id="7"><sup><a href="https://www.kitobook.com/compare/book/10/13/7/" title="сравнение переводов, параллельные ссылки">7</a></sup> Tamara saroyda yashardi. Dovud unga: “Akang Omno‘nning uyiga borib, unga non yopib ber”, deb ayttirib yubordi.</div>
  <div id="8"><sup><a href="https://www.kitobook.com/compare/book/10/13/8/" title="сравнение переводов, параллельные ссылки">8</a></sup> Tamara o‘gay akasi Omno‘nning uyiga bordi. Omno‘n to‘shakda yotgan ekan. Tamara xamir qorib, akasining ko‘zi oldida non yopdi.</div>
  <div id="9"><sup><a href="https://www.kitobook.com/compare/book/10/13/9/" title="сравнение переводов, параллельные ссылки">9</a></sup> Tovadagi nonni olib kelib, Omno‘nning oldiga qo‘ygan edi, u yemadi. Omno‘n: — Huzurimdan hamma chiqib ketsin! — deb buyruq berdi, uyda hech kim qolmadi.</div>
  <div id="10"><sup><a href="https://www.kitobook.com/compare/book/10/13/10/" title="сравнение переводов, параллельные ссылки">10</a></sup> Shundan keyin Omno‘n Tamaraga: — Taomni yotoqxonamga olib kir, sening qo‘lingdan yeyayin, — dedi. Tamara o‘zi yopgan nonlarni akasi Omno‘nning yotoqxonasiga olib kirdi.</div>
  <div id="11"><sup><a href="https://www.kitobook.com/compare/book/10/13/11/" title="сравнение переводов, параллельные ссылки">11</a></sup> Yeng, deb nonni akasiga yaqin olib borgan edi, Omno‘n birdan Tamaraga yopishib: — Kel, men bilan birga bo‘l, singlim! — dedi.</div>
  <div id="12"><sup><a href="https://www.kitobook.com/compare/book/10/13/12/" title="сравнение переводов, параллельные ссылки">12</a></sup> — Yo‘q, aka, meni zo‘rlamang! — dedi Tamara. — Isroilda bunaqa qilishmaydi–ku! Bunday qabih ishni qilmang!</div>
  <div id="13"><sup><a href="https://www.kitobook.com/compare/book/10/13/13/" title="сравнение переводов, параллельные ссылки">13</a></sup> Bunday sharmandalikdan keyin men qanday bosh ko‘tarib yuraman?! Siz esa Isroildagi razil odamlardan bittasi bo‘lib qolasiz. Shohga aytsangiz, u meni sizdan ayamaydi–ku!</div>
  <div id="14"><sup><a href="https://www.kitobook.com/compare/book/10/13/14/" title="сравнение переводов, параллельные ссылки">14</a></sup> Lekin Omno‘n Tamaraning gapiga quloq solmadi. Omno‘n Tamaradan kuchliroq edi, Tamarani zo‘rlab yotqizib, nomusiga tegdi.</div>
  <div id="15"><sup><a href="https://www.kitobook.com/compare/book/10/13/15/" title="сравнение переводов, параллельные ссылки">15</a></sup> Keyin Omno‘n Tamaradan shunday nafratlanib ketdiki, unga bo‘lgan nafrati ardoqlagan sevgisidan kuchli edi.— Tur, jo‘na! — dedi u Tamaraga.</div>
  <div id="16"><sup><a href="https://www.kitobook.com/compare/book/10/13/16/" title="сравнение переводов, параллельные ссылки">16</a></sup> — Yo‘q! — dedi Tamara. — Meni haydayapsiz, lekin bu ishingiz menga qilgan hozirgi gunohingizdan og‘irroqdir. Biroq Omno‘n uning gapiga quloq solmadi.</div>
  <div id="17"><sup><a href="https://www.kitobook.com/compare/book/10/13/17/" title="сравнение переводов, параллельные ссылки">17</a></sup> Xizmatkorini chaqirib: — Bu xotinni huzurimdan haydab chiqarib, eshikni yop! — dedi.</div>
  <div id="18"><sup><a href="https://www.kitobook.com/compare/book/10/13/18/" title="сравнение переводов, параллельные ссылки">18</a></sup> Xizmatkor Tamarani tashqariga haydab chiqarib, orqasidan eshikni yopdi. Tamara uzun, chiroyli gulli libos kiygan edi. Shohning turmushga chiqmagan qizlari shunday kiyinishardi.</div>
  <div id="19"><sup><a href="https://www.kitobook.com/compare/book/10/13/19/" title="сравнение переводов, параллельные ссылки">19</a></sup> Tamara qayg‘usidan boshiga kul sochib, ustidagi uzun libosini yirtib tashladi. Uyatdan yuzini qo‘li bilan to‘sib, faryod solganicha ketdi.</div>
  <div id="20"><sup><a href="https://www.kitobook.com/compare/book/10/13/20/" title="сравнение переводов, параллельные ссылки">20</a></sup> Akasi Absalom undan: — Akang Omno‘n sen bilan bo‘ldimi? — deb so‘radi. — Mayli, singlim, bu haqda birortasiga og‘iz ocha ko‘rma! Axir, u akang–ku! Bu voqeani ko‘nglingga olma. Shundan so‘ng Tamara akasi Absalomning uyida yashab yuraverdi. U doimo yolg‘iz, g‘amgin edi.</div>
  <div id="21"><sup><a href="https://www.kitobook.com/compare/book/10/13/21/" title="сравнение переводов, параллельные ссылки">21</a></sup> Shoh Dovud bo‘lib o‘tgan voqeani eshitib, qattiq g‘azablandi.</div>
  <div id="22"><sup><a href="https://www.kitobook.com/compare/book/10/13/22/" title="сравнение переводов, параллельные ссылки">22</a></sup> Absalom esa singlisi Tamaraning nomusini bulg‘agani uchun Omno‘ndan qanchalik nafratlansa ham, unga biror marta na yaxshi, na yomon gap qildi.</div>
  <div id="23"><sup><a href="https://www.kitobook.com/compare/book/10/13/23/" title="сравнение переводов, параллельные ссылки">23</a></sup> Ikki yildan keyin Absalom shohning hamma o‘g‘illarini Baal–Xazorga ziyofatga taklif qildi. Baal–Xazor Efrayim shahri yaqinida bo‘lib, bu yerda Absalom qo‘ylarining junini qirqtirayotgan edi.</div>
  <div id="24"><sup><a href="https://www.kitobook.com/compare/book/10/13/24/" title="сравнение переводов, параллельные ссылки">24</a></sup> Absalom shohning huzuriga kelib: — Qo‘ylarimning junini qirqtiryapman, marhamat qilib, shoh a’yonlari bilan birga men, qulingizga hamroh bo‘lsinlar, — dedi.</div>
  <div id="25"><sup><a href="https://www.kitobook.com/compare/book/10/13/25/" title="сравнение переводов, параллельные ссылки">25</a></sup> — Biz hammamiz borsak, senga yuk bo‘lamiz, o‘g‘lim, — dedi shoh Dovud. Absalom qancha iltimos qilmasin, shoh, bora olmayman, deb unamadi, bormasa ham, o‘g‘lini duo qildi.</div>
  <div id="26"><sup><a href="https://www.kitobook.com/compare/book/10/13/26/" title="сравнение переводов, параллельные ссылки">26</a></sup> — Bo‘lmasa, ijozat bersangiz, akam Omno‘n biz bilan borsin, — dedi Absalom. — Omno‘n nimaga sen bilan borishi kerak? — deb so‘radi shoh.</div>
  <div id="27"><sup><a href="https://www.kitobook.com/compare/book/10/13/27/" title="сравнение переводов, параллельные ссылки">27</a></sup> Absalom iltimos qilavergandan keyin, shoh Omno‘nni va boshqa o‘g‘illarini u bilan birga jo‘natdi.</div>
  <div id="28"><sup><a href="https://www.kitobook.com/compare/book/10/13/28/" title="сравнение переводов, параллельные ссылки">28</a></sup> Absalom xizmatkorlariga shunday buyruq bergan edi: — Qarab turinglar, Omno‘n sharob ichib, sarxush bo‘lishini kutinglar. Sizlarga “Omno‘nni uring”, deb aytishim bilanoq, uni o‘ldirasizlar. Qo‘rqmanglar, sizlarga men buyruq beryapman. Dadil, mard bo‘linglar!</div>
  <div id="29"><sup><a href="https://www.kitobook.com/compare/book/10/13/29/" title="сравнение переводов, параллельные ссылки">29</a></sup> Xizmatkorlar Absalomning buyrug‘ini ijro etib, Omno‘nni o‘ldirdilar. Shohning qolgan o‘g‘illari esa xachirlariga minib qochib qolishdi.</div>
  <div id="30"><sup><a href="https://www.kitobook.com/compare/book/10/13/30/" title="сравнение переводов, параллельные ссылки">30</a></sup> Ular yo‘lda ketayotganlarida, “Absalom shohning hamma o‘g‘illarini o‘ldiribdi, birortasi ham tirik qolmabdi”, degan xabar Dovudning qulog‘iga yetdi.</div>
  <div id="31"><sup><a href="https://www.kitobook.com/compare/book/10/13/31/" title="сравнение переводов, параллельные ссылки">31</a></sup> Shoh o‘rnidan turdi–da, qayg‘udan kiyimlarini yirtib, o‘zini yerga otdi. Uning yonidagi barcha a’yonlari ham kiyimlarini yirtishdi.</div>
  <div id="32"><sup><a href="https://www.kitobook.com/compare/book/10/13/32/" title="сравнение переводов, параллельные ссылки">32</a></sup> Dovudning akasi Shimo o‘g‘li Yonadov shunday dedi: — Shoh hazratlari, hamma o‘g‘illarimdan ayrilibman, deb o‘ylamasinlar, faqat Omno‘n o‘ldi, xolos. U o‘gay singlisi Tamaraning nomusiga tekkandan buyon Absalom Omno‘nni o‘ldirishga qasd qilib yurardi.</div>
  <div id="33"><sup><a href="https://www.kitobook.com/compare/book/10/13/33/" title="сравнение переводов, параллельные ссылки">33</a></sup> Shoh janobi oliylari, hamma o‘g‘illaringiz o‘ldirilibdi, degan xabardan xavotirga tushmasinlar. Faqat Omno‘n o‘lgan, xolos.</div>
  <div id="34"><sup><a href="https://www.kitobook.com/compare/book/10/13/34/" title="сравнение переводов, параллельные ссылки">34</a></sup> Absalom o‘sha zahoti qochib ketdi. Quddus devori ustidagi soqchi g‘arb tomondan shaharga qarab kelayotgan bir to‘p olomonni ko‘rdi.</div>
  <div id="35"><sup><a href="https://www.kitobook.com/compare/book/10/13/35/" title="сравнение переводов, параллельные ссылки">35</a></sup> Yonadov shohga: — Ana, o‘g‘illaringiz kelishyapti, men, qulingiz, aytganday bo‘ldi, — dedi.</div>
  <div id="36"><sup><a href="https://www.kitobook.com/compare/book/10/13/36/" title="сравнение переводов, параллельные ссылки">36</a></sup> U gapini tugatar– tugatmas, shohning o‘g‘illari yetib kelib, faryod ko‘tarishdi. Shoh ham, a’yonlar ham ho‘ng–ho‘ng yig‘lab ko‘z yosh to‘kishdi.</div>
  <div id="37"><sup><a href="https://www.kitobook.com/compare/book/10/13/37/" title="сравнение переводов, параллельные ссылки">37</a></sup> -</div>
  <div id="38"><sup><a href="https://www.kitobook.com/compare/book/10/13/38/" title="сравнение переводов, параллельные ссылки">38</a></sup> Absalom qochib ketib, Gashur shohi Talmayning yoniga bordi va u yerda uch yil qolib ketdi. Talmay Omihud deganning o‘g‘li edi. Shoh Dovud esa o‘g‘li Omno‘n uchun uzoq vaqt motam tutdi.</div>
  <div id="39"><sup><a href="https://www.kitobook.com/compare/book/10/13/39/" title="сравнение переводов, параллельные ссылки">39</a></sup> Dovud Omno‘nning o‘limidan tasalli topgandan keyin, Absalomni sog‘ina boshladi.</div>
</div>