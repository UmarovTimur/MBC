<div itemprop="articleBody" class="text">
  <div id="1"><sup><a href="https://www.kitobook.com/compare/book/10/02/1/" title="сравнение переводов, параллельные ссылки">1</a></sup> Shundan keyin Dovud Egamizdan: — Yahudo shaharlaridan birortasiga boraymi? — deb so‘radi. — Bor! — dedi Egamiz. — Qaysi shaharga boray? — deb so‘radi Dovud. — Xevronga bor! — deb javob berdi Egamiz.</div>
  <div id="2"><sup><a href="https://www.kitobook.com/compare/book/10/02/2/" title="сравнение переводов, параллельные ссылки">2</a></sup> Dovud ikkala xotini — Yizrillik Oxinavam va Karmillik Navolning bevasi Obigayl bilan o‘sha yoqqa jo‘nadi.</div>
  <div id="3"><sup><a href="https://www.kitobook.com/compare/book/10/02/3/" title="сравнение переводов, параллельные ссылки">3</a></sup> Odamlarini ham oilalari bilan birga olib ketdi. Hammalari Xevron atrofidagi shaharlarga joylashdilar.</div>
  <div id="4"><sup><a href="https://www.kitobook.com/compare/book/10/02/4/" title="сравнение переводов, параллельные ссылки">4</a></sup> Yahudo xalqi Xevronga borib, Dovudning boshiga moy surtib, uni Yahudo ustidan shoh qilib tanlashdi. Shunda ular Dovudga: “Giladdagi Yobosh shahri aholisi Shoulni dafn qilibdi”, deb xabar yetkazishdi.</div>
  <div id="5"><sup><a href="https://www.kitobook.com/compare/book/10/02/5/" title="сравнение переводов, параллельные ссылки">5</a></sup> Dovud xabarchilar orqali Yobosh aholisiga shunday xabar jo‘natdi: “Shoul shoh janoblariga sadoqatingizni ko‘rsatib, uni dafn qilibsizlar. Buning uchun sizlarni Egam yorlaqasin.</div>
  <div id="6"><sup><a href="https://www.kitobook.com/compare/book/10/02/6/" title="сравнение переводов, параллельные ссылки">6</a></sup> Egam sizlardan marhamatini va sadoqatini darig‘ tutmasin. Qilgan xayrli ishingizga yarasha sizlarga yaxshilik qilay.</div>
  <div id="7"><sup><a href="https://www.kitobook.com/compare/book/10/02/7/" title="сравнение переводов, параллельные ссылки">7</a></sup> Endi dadil, mard bo‘linglar. Shoh janoblari Shoul olamdan o‘tdilar. Yahudo xalqi esa menga moy surtib o‘zlariga shoh qildi.”</div>
  <div id="8"><sup><a href="https://www.kitobook.com/compare/book/10/02/8/" title="сравнение переводов, параллельные ссылки">8</a></sup> Nar degan odamning o‘g‘li Abnur Shoulning lashkarboshisi bo‘lgan edi. Abnur Shoulning o‘g‘li Ishbositni Moxanayim shahriga olib keldi.</div>
  <div id="9"><sup><a href="https://www.kitobook.com/compare/book/10/02/9/" title="сравнение переводов, параллельные ссылки">9</a></sup> Uni Gilad, Osher, Yizril, Efrayim, Benyamin hududlariga — butun Isroilga shoh qildi.</div>
  <div id="10"><sup><a href="https://www.kitobook.com/compare/book/10/02/10/" title="сравнение переводов, параллельные ссылки">10</a></sup> Ishbosit qirq yoshida shoh bo‘lib, u Isroilda ikki yil shohlik qildi. Lekin Yahudo xalqi Dovudga ergashdi.</div>
  <div id="11"><sup><a href="https://www.kitobook.com/compare/book/10/02/11/" title="сравнение переводов, параллельные ссылки">11</a></sup> Dovud Xevronda Yahudo xalqiga yetti yilu olti oy shohlik qildi.</div>
  <div id="12"><sup><a href="https://www.kitobook.com/compare/book/10/02/12/" title="сравнение переводов, параллельные ссылки">12</a></sup> Nar o‘g‘li Abnur Ishbositning odamlarini boshlab Moxanayimdan chiqdi va Givon shahriga qarab yurdi.</div>
  <div id="13"><sup><a href="https://www.kitobook.com/compare/book/10/02/13/" title="сравнение переводов, параллельные ссылки">13</a></sup> Dovudning odamlariga Zeruya o‘g‘li Yo‘ab bosh bo‘lib u yerga borganda, Givon hovuzi yonida Ishbositning odamlariga duch kelib qoldi. Tomonlarning biri hovuzning bir tarafida, ikkinchisi boshqa tarafida to‘xtashdi.</div>
  <div id="14"><sup><a href="https://www.kitobook.com/compare/book/10/02/14/" title="сравнение переводов, параллельные ссылки">14</a></sup> Abnur Yo‘abga: — Qani, har ikkala tomondan yigitlar ro‘paramizda olishsinlar, — dedi. — Mayli, olishaverishsin, — dedi Yo‘ab.</div>
  <div id="15"><sup><a href="https://www.kitobook.com/compare/book/10/02/15/" title="сравнение переводов, параллельные ссылки">15</a></sup> Ishbositning Benyamin qabilasidan o‘n ikki odami, Dovudning odamlaridan ham o‘n ikkitasi chiqdi.</div>
  <div id="16"><sup><a href="https://www.kitobook.com/compare/book/10/02/16/" title="сравнение переводов, параллельные ссылки">16</a></sup> Ular bir qo‘li bilan bir–birlarining boshlarini ushlashdi, ikkinchi qo‘li bilan qilichlarini bir–birlarining biqinlariga sanchishdi. Hammalari birga yerga yiqilib jon berishdi. Shu sababdan Givondagi o‘sha joyga “Tig‘lar maydoni” deb nom berilgan.</div>
  <div id="17"><sup><a href="https://www.kitobook.com/compare/book/10/02/17/" title="сравнение переводов, параллельные ссылки">17</a></sup> O‘sha kungi jang juda qattiq bo‘ldi. Baribir, Abnur boshliq Isroil odamlari Dovudning odamlaridan yengildi.</div>
  <div id="18"><sup><a href="https://www.kitobook.com/compare/book/10/02/18/" title="сравнение переводов, параллельные ссылки">18</a></sup> Zeruyaning uch o‘g‘li — Yo‘ab, Abushay va Osoyil ham o‘sha kuni u yerda edilar. Osoyil, xuddi kiyikka o‘xshab, juda chopag‘on edi.</div>
  <div id="19"><sup><a href="https://www.kitobook.com/compare/book/10/02/19/" title="сравнение переводов, параллельные ссылки">19</a></sup> U na o‘ngga, na chapga burilmay, to‘ppa–to‘g‘ri Abnurning izidan quvib ketdi.</div>
  <div id="20"><sup><a href="https://www.kitobook.com/compare/book/10/02/20/" title="сравнение переводов, параллельные ссылки">20</a></sup> Abnur orqasiga qarab: — Osoyil, bu senmisan? — deb so‘radi. — Ha, menman, — dedi Osoyil.</div>
  <div id="21"><sup><a href="https://www.kitobook.com/compare/book/10/02/21/" title="сравнение переводов, параллельные ссылки">21</a></sup> — Yo o‘ngga yoki chapga ket, yigitlardan birortasiga hamla qilib, qurol–yarog‘ini ol, — dedi Abnur. Ammo Osoyil Abnurning ortidan qolmadi.</div>
  <div id="22"><sup><a href="https://www.kitobook.com/compare/book/10/02/22/" title="сравнение переводов, параллельные ссылки">22</a></sup> Abnur Osoyilni yana ogohlantirdi: — Meni quvlama, tag‘in abjag‘ingni chiqarib yubormay! Aks holda akang Yo‘abning yuziga qanday qarayman?!</div>
  <div id="23"><sup><a href="https://www.kitobook.com/compare/book/10/02/23/" title="сравнение переводов, параллельные ссылки">23</a></sup> Baribir Osoyil uning ortidan qolmadi. Abnur nayzasining orqa uchi bilan Osoyilning qorniga bir urgan edi, nayza Osoyilning orqasidan teshib chiqdi. Osoyil yerga yiqildi–yu, jon berdi. Hamma Osoyil yiqilib o‘lgan joyga yetib bordi–yu, to‘xtab qoldi.</div>
  <div id="24"><sup><a href="https://www.kitobook.com/compare/book/10/02/24/" title="сравнение переводов, параллельные ссылки">24</a></sup> Yo‘ab bilan Abushay esa Abnurning izidan qolmadi. Kun botganda ular Omoh tepaligiga yetib borishdi. Omoh Givon cho‘liga boradigan yo‘lning sharq tomonidagi Giyoh degan joy yaqinida edi.</div>
  <div id="25"><sup><a href="https://www.kitobook.com/compare/book/10/02/25/" title="сравнение переводов, параллельные ссылки">25</a></sup> Benyamin qabilasidan odamlar yig‘ilib kelib Abnurning atrofiga birlashdi va bir tepalikning ustida to‘xtashdi.</div>
  <div id="26"><sup><a href="https://www.kitobook.com/compare/book/10/02/26/" title="сравнение переводов, параллельные ссылки">26</a></sup> So‘ngra Abnur Yo‘abni chaqirib dedi: — Qachongacha bir–birimizni qiramiz?! Buning oqibati yomon bo‘lishini bilasan–ku! Odamlaringga: “Bo‘ldi, endi birodarlaringizni ta’qib qilmanglar”, deb qachon buyruq berasan?</div>
  <div id="27"><sup><a href="https://www.kitobook.com/compare/book/10/02/27/" title="сравнение переводов, параллельные ссылки">27</a></sup> Yo‘ab esa shunday javob berdi: — Xudo haqi, yaxshiyamki o‘zing aytding. Bo‘lmasa, odamlarim ertaga ertalabgacha birodarlarini ta’qib qilishni to‘xtatmasdilar.</div>
  <div id="28"><sup><a href="https://www.kitobook.com/compare/book/10/02/28/" title="сравнение переводов, параллельные ссылки">28</a></sup> Yo‘ab burg‘u chaldirdi, hamma to‘xtadi. Shundan so‘ng ular Isroil lashkarini ta’qib qilishdan to‘xtab, ular bilan jang qilmadilar.</div>
  <div id="29"><sup><a href="https://www.kitobook.com/compare/book/10/02/29/" title="сравнение переводов, параллельные ссылки">29</a></sup> Abnur esa tun bo‘yi odamlari bilan Iordan vodiysi bo‘ylab yurib, Iordan daryosini kechib o‘tdi, ular jarlikni yoqalab, Moxanayimga yetib kelishdi.</div>
  <div id="30"><sup><a href="https://www.kitobook.com/compare/book/10/02/30/" title="сравнение переводов, параллельные ссылки">30</a></sup> Yo‘ab Abnurni quvlashdan to‘xtab, orqasiga qaytdi va hamma odamlarini to‘pladi. Osoyildan tashqari, Dovudning odamlaridan yana o‘n to‘qqiz kishi halok bo‘lgan edi.</div>
  <div id="31"><sup><a href="https://www.kitobook.com/compare/book/10/02/31/" title="сравнение переводов, параллельные ссылки">31</a></sup> Lekin Dovudning odamlari Abnurning qo‘l ostidagi Benyamin qabilasidan uch yuz oltmish kishini o‘ldirgan edilar.</div>
  <div id="32"><sup><a href="https://www.kitobook.com/compare/book/10/02/32/" title="сравнение переводов, параллельные ссылки">32</a></sup> Yo‘ab odamlari bilan Osoyilning jasadini olib kelib, ota–bobolarining Baytlahmdagi xilxonasiga dafn qilishdi. Yo‘ab va uning odamlari tuni bilan yo‘l yurib, Xevronga yetib kelishganda, tong otgan edi.</div>
</div>