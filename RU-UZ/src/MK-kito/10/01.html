<div itemprop="articleBody" class="text">
  <div id="1"><sup><a href="https://www.kitobook.com/compare/book/10/01/1/" title="сравнение переводов, параллельные ссылки">1</a></sup> Shoul halok bo‘lgandan keyin, Dovud Omolek xalqini yengib, Zixlax shahriga qaytib keldi va u yerda ikki kun qoldi.</div>
  <div id="2"><sup><a href="https://www.kitobook.com/compare/book/10/01/2/" title="сравнение переводов, параллельные ссылки">2</a></sup> Uchinchi kuni Shoulning qarorgohidan Dovudning oldiga bir odam keldi. U qayg‘udan kiyimlarini yirtgan, boshiga tuproq sochgan, ayanchli ahvolda edi. O‘sha odam Dovudning oldiga kelgach, muk tushib, unga ta’zim qildi.</div>
  <div id="3"><sup><a href="https://www.kitobook.com/compare/book/10/01/3/" title="сравнение переводов, параллельные ссылки">3</a></sup> — Qayerdan kelyapsan? — deb so‘radi Dovud. — Isroil qarorgohidan qochib keldim, — dedi u odam.</div>
  <div id="4"><sup><a href="https://www.kitobook.com/compare/book/10/01/4/" title="сравнение переводов, параллельные ссылки">4</a></sup> — Ayt–chi, nima bo‘ldi? — deb so‘radi Dovud. — Sipohlar urush maydonidan qochdilar, odamlarimizdan ko‘plari o‘ldirildi, Shoul bilan o‘g‘li Yo‘natan ham halok bo‘ldi, — dedi u. Shunda Dovud:</div>
  <div id="5"><sup><a href="https://www.kitobook.com/compare/book/10/01/5/" title="сравнение переводов, параллельные ссылки">5</a></sup> — Shoul bilan o‘g‘li Yo‘natanning halok bo‘lganini qayerdan bilasan? — deb so‘radi xabarchi yigitdan.</div>
  <div id="6"><sup><a href="https://www.kitobook.com/compare/book/10/01/6/" title="сравнение переводов, параллельные ссылки">6</a></sup> — Tasodifan Gilbova tog‘iga borgan edim, — deb gapida davom etdi u. — Shoul nayzasiga zo‘rg‘a suyanib turar, dushman otliqlari va jang aravalari esa unga tomon yopirilib kelayotgan ekan. </div>
  <div id="7"><sup><a href="https://www.kitobook.com/compare/book/10/01/7/" title="сравнение переводов, параллельные ссылки">7</a></sup> Shoul orqasiga qarab, meni ko‘rib qolib chaqirdi. “Labbay”, dedim men.</div>
  <div id="8"><sup><a href="https://www.kitobook.com/compare/book/10/01/8/" title="сравнение переводов, параллельные ссылки">8</a></sup> “Sen kimsan?” deb so‘radi Shoul. “Omolek xalqidanman”, dedim men.</div>
  <div id="9"><sup><a href="https://www.kitobook.com/compare/book/10/01/9/" title="сравнение переводов, параллельные ссылки">9</a></sup> So‘ng u: “Bu yoqqa kel, meni o‘ldir. Tarashaday bo‘lib serrayib qoldimu, lekin jonim chiqmayapti”, dedi.</div>
  <div id="10"><sup><a href="https://www.kitobook.com/compare/book/10/01/10/" title="сравнение переводов, параллельные ссылки">10</a></sup> Shoh og‘ir yaralangani uchun, endi yashay olmasligiga ko‘zim yetib, uni o‘ldirdim. Boshidagi tojini va qo‘lidagi bilakuzugini olib, sizga — janobi oliylariga keltirdim.</div>
  <div id="11"><sup><a href="https://www.kitobook.com/compare/book/10/01/11/" title="сравнение переводов, параллельные ссылки">11</a></sup> Dovud bu gapni eshitib, qayg‘udan kiyimlarini yirtdi. Boshqalar ham shunday qildilar.</div>
  <div id="12"><sup><a href="https://www.kitobook.com/compare/book/10/01/12/" title="сравнение переводов, параллельные ссылки">12</a></sup> Shoul va uning o‘g‘li Yo‘natan, Egamizning lashkari — Isroil xalqidan ko‘pchiligi jangda halok bo‘lgan edilar. Shuning uchun hammalari oqshomgacha aza tutib faryod qildilar, ro‘za tutdilar.</div>
  <div id="13"><sup><a href="https://www.kitobook.com/compare/book/10/01/13/" title="сравнение переводов, параллельные ссылки">13</a></sup> Dovud shum xabarni olib kelgan yigitdan: — Qayerliksan? — deb so‘radi. — Men Omolek xalqidanman, begona xalqdanman, — dedi yigit.</div>
  <div id="14"><sup><a href="https://www.kitobook.com/compare/book/10/01/14/" title="сравнение переводов, параллельные ссылки">14</a></sup> — Egammoy surtib Shoulni shoh qilib tanlagan edi–ku! Shunday shohga qo‘l ko‘tarib, o‘ldirishdan qo‘rqmadingmi? — dedi Dovud unga.</div>
  <div id="15"><sup><a href="https://www.kitobook.com/compare/book/10/01/15/" title="сравнение переводов, параллельные ссылки">15</a></sup> Keyin Dovud bitta sipohini chaqirdi–da: — Qani, o‘ldir uni! — deb buyurdi. Yigit Omolekka bir qilich urib o‘ldirdi. Dovud unga qarata:</div>
  <div id="16"><sup><a href="https://www.kitobook.com/compare/book/10/01/16/" title="сравнение переводов, параллельные ссылки">16</a></sup> — Tiling o‘zingning boshingga yetdi. Egam moy surtib tanlagan shohni men o‘ldirdim, deb o‘z og‘zing bilan guvohlik berding, — dedi.</div>
  <div id="17"><sup><a href="https://www.kitobook.com/compare/book/10/01/17/" title="сравнение переводов, параллельные ссылки">17</a></sup> Dovud Shoul bilan uning o‘g‘li Yo‘natan uchun marsiya kuyladi.</div>
  <div id="18"><sup><a href="https://www.kitobook.com/compare/book/10/01/18/" title="сравнение переводов, параллельные ссылки">18</a></sup> So‘ng, ushbu marsiya Yahudo xalqiga o‘rgatilsin, deb farmon berdi. Bu marsiya “Yoshur” kitobida yozilgan.</div>
  <div id="19"><sup><a href="https://www.kitobook.com/compare/book/10/01/19/" title="сравнение переводов, параллельные ссылки">19</a></sup> “Ey, Isroil, yo‘q bo‘ldi G‘ururing sening tepaliklaringda, Qanday qulagan ekan dovyuraklar!</div>
  <div id="20"><sup><a href="https://www.kitobook.com/compare/book/10/01/20/" title="сравнение переводов, параллельные ссылки">20</a></sup> Bu xabarni Gatliklarga eshittirmang, Ashqalon ko‘chalarida yoyib yurmang. Toki Filist qizlari sevinmasin, Sunnatsizlar qizlari shod bo‘lmasin.</div>
  <div id="21"><sup><a href="https://www.kitobook.com/compare/book/10/01/21/" title="сравнение переводов, параллельные ссылки">21</a></sup> Ey, Gilbova tog‘lari, Tepangizga shudring, yomg‘ir tushmasin, Hosildor yerlaringiz hosilsiz qolsin! O‘sha yerlarda yo‘qotdi shuhratini Bahodirlarning qalqoni, Shoulning qalqoniga moy surtilmas endi.</div>
  <div id="22"><sup><a href="https://www.kitobook.com/compare/book/10/01/22/" title="сравнение переводов, параллельные ссылки">22</a></sup> Bir dam tinmadi Yo‘natanning yoyi Yer tishlaganlar qonidan Va yigitlarning tanasidan. Shoulning qilichi behuda ko‘tarilmasdi.</div>
  <div id="23"><sup><a href="https://www.kitobook.com/compare/book/10/01/23/" title="сравнение переводов, параллельные ссылки">23</a></sup> Shoul bilan Yo‘natan aziz va dilkash edilar, Hayotda ham, o‘lganda ham birga bo‘ldilar. Burgutdan chaqqon, Sherdan kuchli edilar ular.</div>
  <div id="24"><sup><a href="https://www.kitobook.com/compare/book/10/01/24/" title="сравнение переводов, параллельные ссылки">24</a></sup> Shoul uchun aza tuting, ey, Isroil qizlari! U sizlarga shohona liboslar kiydirgandi, Libosingizni oltin taqinchoqlar–la bezagandi.</div>
  <div id="25"><sup><a href="https://www.kitobook.com/compare/book/10/01/25/" title="сравнение переводов, параллельные ссылки">25</a></sup> Urushda qanday qulagan ekan dovyuraklar! Elim tepaligida Yo‘natan jonsiz yotar.</div>
  <div id="26"><sup><a href="https://www.kitobook.com/compare/book/10/01/26/" title="сравнение переводов, параллельные ссылки">26</a></sup> Qayg‘uraman sen uchun, birodarim Yo‘natan, Menga ko‘p azizu qadrdon eding sen, Naqadar ajoyib edi menga bo‘lgan muhabbating, Ayollarning sevgisidan ham edi ortiq.</div>
  <div id="27"><sup><a href="https://www.kitobook.com/compare/book/10/01/27/" title="сравнение переводов, параллельные ссылки">27</a></sup> Qanday qulagan ekan dovyuraklar! Qanday yo‘q bo‘ldi jang qurollari.”</div>
</div>