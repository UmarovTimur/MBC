<div itemprop="articleBody" class="text">
  <div id="1"><sup><a href="https://www.kitobook.com/compare/book/52/11/1/" title="сравнение переводов, параллельные ссылки">1</a></sup> Shunday qilib, yana bir savolim bor. Nahotki Xudo O‘z xalqini rad qilgan bo‘lsa? Yo‘q, aslo! Men o‘zim Isroil xalqidan bo‘lib, Ibrohimning avlodidanman, Benyamin qabilasiga tegishliman– ku!</div>
  <div id="2"><sup><a href="https://www.kitobook.com/compare/book/52/11/2/" title="сравнение переводов, параллельные ссылки">2</a></sup> Xudo azaldan tanlab olgan xalqini rad qilgani yo‘q. Muqaddas Bitiklarda Ilyos payg‘ambar haqida nima yozilgani esingizda yo‘qmi?! U Isroil xalqidan shikoyat qilib, Xudoga shunday degan edi:</div>
  <div id="3"><sup><a href="https://www.kitobook.com/compare/book/52/11/3/" title="сравнение переводов, параллельные ссылки">3</a></sup> “Ey, Egam, Isroil xalqi qurbongohlaringni buzdi, payg‘ambarlaringni qilichdan o‘tkazdi. Yolg‘iz men qoldim, xolos. Endi jonimni olish uchun meni ham qidirib yuribdilar.”</div>
  <div id="4"><sup><a href="https://www.kitobook.com/compare/book/52/11/4/" title="сравнение переводов, параллельные ссылки">4</a></sup> Xudo unga nima deb javob berdi? “Men Isroil xalqidan O‘zim uchun yetti ming odamni qoldirdim, ular Baal oldida tiz cho‘kmagan.”</div>
  <div id="5"><sup><a href="https://www.kitobook.com/compare/book/52/11/5/" title="сравнение переводов, параллельные ссылки">5</a></sup> Xuddi shunga o‘xshab, hozir ham Xudoga sodiq qolganlar bor, chunki ular Xudoning inoyati bo‘yicha tanlanganlar.</div>
  <div id="6"><sup><a href="https://www.kitobook.com/compare/book/52/11/6/" title="сравнение переводов, параллельные ссылки">6</a></sup> Tanlash insonlarning ishlariga emas, Xudoning inoyatiga bog‘liq. Agar shunday bo‘lmaganda edi, inoyat haqiqiy inoyat bo‘lmas edi.</div>
  <div id="7"><sup><a href="https://www.kitobook.com/compare/book/52/11/7/" title="сравнение переводов, параллельные ссылки">7</a></sup> Xullas, bu nimani bildiradi? Isroil xalqi solihlik payida bo‘lsa ham, solihlikka erishmadi. Faqatgina tanlanganlar bu maqsadga erishdi, qolganlarning esa yuraklari tosh bo‘ldi.</div>
  <div id="8"><sup><a href="https://www.kitobook.com/compare/book/52/11/8/" title="сравнение переводов, параллельные ссылки">8</a></sup> Muqaddas Bitiklarda yozilganday: “Xudo shu paytgacha ularni qattiq uxlatib qo‘ydi, Ularga ko‘radigan ko‘z, eshitadigan quloq bermadi.”</div>
  <div id="9"><sup><a href="https://www.kitobook.com/compare/book/52/11/9/" title="сравнение переводов, параллельные ссылки">9</a></sup> Dovud ham shunday degan: “Dasturxonlari o‘zlariga to‘ru tuzoq bo‘lsin, Shunda ular qoqilib, Jazolarini oladilar.</div>
  <div id="10"><sup><a href="https://www.kitobook.com/compare/book/52/11/10/" title="сравнение переводов, параллельные ссылки">10</a></sup> Ko‘z nurlari so‘nsin, ko‘rmayin qolsin, Bellari to abad bukchayib qolsin.”</div>
  <div id="11"><sup><a href="https://www.kitobook.com/compare/book/52/11/11/" title="сравнение переводов, параллельные ссылки">11</a></sup> Bundan yana bir savol kelib chiqadi. Yahudiylar qoqilganda, butunlay halok bo‘ldilarmi? Yo‘q, aslo! Aksincha, ular Masihni rad qilganlari uchun g‘ayriyahudiylar najotga ega bo‘ldilar, toki Isroil xalqining rashki qo‘zg‘alsin.</div>
  <div id="12"><sup><a href="https://www.kitobook.com/compare/book/52/11/12/" title="сравнение переводов, параллельные ссылки">12</a></sup> Yahudiylar Masihni rad etib, butun dunyoni yanada boyitdilar. O‘zlari yo‘qotgan boylik bilan g‘ayriyahudiylarga foyda keltirdilar. Agar ularning bu gunohi shunday samara keltirgan bo‘lsa, ularning najot topishi qanchalik foyda keltirishini bir tasavvur qilib ko‘ringlar–a!</div>
  <div id="13"><sup><a href="https://www.kitobook.com/compare/book/52/11/13/" title="сравнение переводов, параллельные ссылки">13</a></sup> Endi sizlarga — g‘ayriyahudiylarga aytyapman. To‘g‘ri, men sizlarga Xushxabar keltirish uchun yuborilganman. Bu xizmatimni jon– jahdim bilan bajaraman,</div>
  <div id="14"><sup><a href="https://www.kitobook.com/compare/book/52/11/14/" title="сравнение переводов, параллельные ссылки">14</a></sup> balki bu xizmatim bilan o‘z qondoshlarim, yahudiylarning rashkini qo‘zg‘atarman, ularning ba’zilarini qutqarib qolarman.</div>
  <div id="15"><sup><a href="https://www.kitobook.com/compare/book/52/11/15/" title="сравнение переводов, параллельные ссылки">15</a></sup> Yahudiylarning rad etilishi dunyoni Xudo bilan yarashtirgan bo‘lsa, ularning Xudo tomonidan qabul qilinishi o‘limdan hayotga olib bormaydimi?</div>
  <div id="16"><sup><a href="https://www.kitobook.com/compare/book/52/11/16/" title="сравнение переводов, параллельные ссылки">16</a></sup> Birinchi yopilgan non Xudoga bag‘ishlanib muqaddas bo‘lsa, xamirning qolgani ham muqaddasdir. Agar tomirlar muqaddas bo‘lsa, novdalar ham muqaddasdir.</div>
  <div id="17"><sup><a href="https://www.kitobook.com/compare/book/52/11/17/" title="сравнение переводов, параллельные ссылки">17</a></sup> Ba’zi yahudiylar daraxtning sindirib tashlangan novdalariga o‘xshaydilar. Sizlar — g‘ayriyahudiylar esa tabiiy novdalar orasiga payvand qilingan yovvoyi zaytun novdalariga o‘xshaysizlar. Endi ular bilan birga bir tomirdan oziqlanyapsizlar.</div>
  <div id="18"><sup><a href="https://www.kitobook.com/compare/book/52/11/18/" title="сравнение переводов, параллельные ссылки">18</a></sup> Shunday ekan, boshqa novdalarga qarab maqtanmanglar. Agar juda kekkayib ketsangizlar, yodga olinglar, sizlar tomirni emas, balki tomir sizlarni oziqlantiryapti.</div>
  <div id="19"><sup><a href="https://www.kitobook.com/compare/book/52/11/19/" title="сравнение переводов, параллельные ссылки">19</a></sup> Ehtimol sizlar: “Biz payvand qilinishimiz uchun novdalar sindirildi”, — dersizlar.</div>
  <div id="20"><sup><a href="https://www.kitobook.com/compare/book/52/11/20/" title="сравнение переводов, параллельные ссылки">20</a></sup> To‘g‘ri, lekin esingizda bo‘lsin: ular ishonmaganlari uchun sindirib tashlandilar, ammo sizlar imoningiz orqali payvand qilingansiz. Shuning uchun kekkayib ketmanglar, balki Xudodan qo‘rqinglar.</div>
  <div id="21"><sup><a href="https://www.kitobook.com/compare/book/52/11/21/" title="сравнение переводов, параллельные ссылки">21</a></sup> Yo‘qsa, Xudo tabiiy novdalarni ayamagani kabi, sizlarni ham ayamaydi.</div>
  <div id="22"><sup><a href="https://www.kitobook.com/compare/book/52/11/22/" title="сравнение переводов, параллельные ссылки">22</a></sup> Shunday qilib, Xudoning mehribonligi va qattiqqo‘lligi haqida o‘ylab ko‘ring: Xudoning najotini rad qilganlarga U qattiqqo‘llik qildi, sizlarga — payvand qilinganlarga esa U mehribonlik ko‘rsatdi. Agar Xudoga sodiq qolsangiz, Uning mehribonligidan bahramand bo‘laverasiz. Bo‘lmasa, Xudo sizlarni ham kesib tashlaydi.</div>
  <div id="23"><sup><a href="https://www.kitobook.com/compare/book/52/11/23/" title="сравнение переводов, параллельные ссылки">23</a></sup> Najotni rad qilganlar o‘z imonsizliklarini bas qilsalar, payvand qilinadilar. Xudo ularni qayta payvand qilib qo‘yishga qodir.</div>
  <div id="24"><sup><a href="https://www.kitobook.com/compare/book/52/11/24/" title="сравнение переводов, параллельные ссылки">24</a></sup> Axir, sizlar yovvoyi zaytun daraxtidan kesib olinib, parvarishlangan zaytun daraxtiga, tabiatga xilof ravishda payvand qilindingiz. Shunday ekan, ular — tabiiy novdalar, o‘zlarining daraxtlariga qanday osonlik bilan qayta payvand qilinadilar–a!</div>
  <div id="25"><sup><a href="https://www.kitobook.com/compare/book/52/11/25/" title="сравнение переводов, параллельные ссылки">25</a></sup> Birodarlarim, sizlar tag‘in o‘zbilarmon bo‘lib ketmanglar, deb bu sirni sizlarga bildirmoqchiman: g‘ayriyahudiylar orasidan belgilangan sondagilar najot topmaguncha, Isroil xalqining ba’zilari o‘jar bo‘lib qolaveradilar.</div>
  <div id="26"><sup><a href="https://www.kitobook.com/compare/book/52/11/26/" title="сравнение переводов, параллельные ссылки">26</a></sup> Shundan keyin, butun Isroil qutqariladi. Muqaddas Bitiklarda Xudo shunday degan–ku: “Qutqaruvchi Quddusdan keladi, Yoqub naslidan betavfiqlikni yo‘q qiladi.</div>
  <div id="27"><sup><a href="https://www.kitobook.com/compare/book/52/11/27/" title="сравнение переводов, параллельные ссылки">27</a></sup> Ular bilan qilgan ahdim mana shudir: Men ularni gunohlaridan forig‘ qilaman.”</div>
  <div id="28"><sup><a href="https://www.kitobook.com/compare/book/52/11/28/" title="сравнение переводов, параллельные ссылки">28</a></sup> Xushxabarni rad qilib, yahudiylar Xudoning dushmanlari bo‘lib qoldilar, bu sizlar — g‘ayriyahudiylarga foyda keltirdi. Ammo Xudo yahudiylarni tanlagani uchun, ularning ota– bobolari haqi hali ham ularni yaxshi ko‘radi.</div>
  <div id="29"><sup><a href="https://www.kitobook.com/compare/book/52/11/29/" title="сравнение переводов, параллельные ссылки">29</a></sup> Chunki Xudo bergan in’omlarini qaytarib olmaydi va O‘zi da’vat qilgan xalqidan voz kechmaydi.</div>
  <div id="30"><sup><a href="https://www.kitobook.com/compare/book/52/11/30/" title="сравнение переводов, параллельные ссылки">30</a></sup> Siz — g‘ayriyahudiylar ham bir vaqtlar itoatsiz edingiz, ammo endi Xudo sizlarga mehr–shafqat ko‘rsatdi. Bu yahudiylarning itoatsizligi natijasida sodir bo‘ldi.</div>
  <div id="31"><sup><a href="https://www.kitobook.com/compare/book/52/11/31/" title="сравнение переводов, параллельные ссылки">31</a></sup> Endi esa yahudiylar itoatsiz bo‘lib qoldilar, ammo sizlarga ko‘rsatilgan mehr–shafqat tufayli ular ham mehr– shafqat topadilar.</div>
  <div id="32"><sup><a href="https://www.kitobook.com/compare/book/52/11/32/" title="сравнение переводов, параллельные ссылки">32</a></sup> Hammaga mehr ko‘rsatay, deb Xudo hammani itoatsizlikka tutqun qildi.</div>
  <div id="33"><sup><a href="https://www.kitobook.com/compare/book/52/11/33/" title="сравнение переводов, параллельные ссылки">33</a></sup> Xudoning donoligiyu bilimi naqadar boy va chuqurdir! Uning hukmlarini kim tushunib yetar?! Uning yo‘llarini kim sinchiklab tekshira olar?!</div>
  <div id="34"><sup><a href="https://www.kitobook.com/compare/book/52/11/34/" title="сравнение переводов, параллельные ссылки">34</a></sup> Kim Egamizning fikr–zikrini bila olar?! Kim Unga maslahat bera olar?! </div>
  <div id="35"><sup><a href="https://www.kitobook.com/compare/book/52/11/35/" title="сравнение переводов, параллельные ссылки">35</a></sup> Kim Xudoga shunday hadya berganki, Xudo undan qarzdor bo‘lsa?!</div>
  <div id="36"><sup><a href="https://www.kitobook.com/compare/book/52/11/36/" title="сравнение переводов, параллельные ссылки">36</a></sup> Hech kim! Chunki butun borliq Xudodan kelib chiqqan, Xudo orqali va Xudo uchun mavjuddir! Unga to abad shon–sharaflar bo‘lsin! Omin.</div>
</div>