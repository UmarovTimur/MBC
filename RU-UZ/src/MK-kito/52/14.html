<div itemprop="articleBody" class="text">
  <div id="1"><sup><a href="https://www.kitobook.com/compare/book/52/14/1/" title="сравнение переводов, параллельные ссылки">1</a></sup> Imoni sust bo‘lganlarni imonlilar qatoriga qabul qiling, ularning fikrlari haqida bahslashmang.</div>
  <div id="2"><sup><a href="https://www.kitobook.com/compare/book/52/14/2/" title="сравнение переводов, параллельные ссылки">2</a></sup> Zero, ba’zilar hamma narsani tanovul qilib bo‘ladi, deb ishonadi, ba’zi imoni sustlar esa faqat sabzavot yeydi.</div>
  <div id="3"><sup><a href="https://www.kitobook.com/compare/book/52/14/3/" title="сравнение переводов, параллельные ссылки">3</a></sup> Hamma narsani yeydigan odam, har qanday narsani yemaydigan odamdan nafratlanmasin. Shuningdek, har narsani ham yeyavermaydigan odam, hamma narsani yeydigan odamni hukm qilmasin, chunki Xudo uni imonlilar qatoriga qabul qilgan.</div>
  <div id="4"><sup><a href="https://www.kitobook.com/compare/book/52/14/4/" title="сравнение переводов, параллельные ссылки">4</a></sup> Sen kim bo‘libsanki, birovning xizmatkorini tergaysan? Xizmatkorning to‘g‘ri yoki noto‘g‘ri ish qilganini uning xo‘jayini tasdiqlaydi–ku! Xo‘jayin xizmatkorni boshqargani uchun xizmatkor to‘g‘ri ish qiladi, bu xo‘jayin Rabbimiz Isodir.</div>
  <div id="5"><sup><a href="https://www.kitobook.com/compare/book/52/14/5/" title="сравнение переводов, параллельные ссылки">5</a></sup> Ayrim odamlar bir kunni boshqa kundan ustunroq hisoblaydi, yana boshqa bir odamlar esa kunlarning hammasini baravar, deb hisoblaydilar. Har bir kishi o‘z fikrida mahkam tursin.</div>
  <div id="6"><sup><a href="https://www.kitobook.com/compare/book/52/14/6/" title="сравнение переводов, параллельные ссылки">6</a></sup> Biror kunni boshqasidan ustun, deb bilgan odam Rabbimiz Isoni ulug‘lash uchun shunday qiladi. Hamma narsani yeyish mumkin, deb bilgan odam ham Rabbimizni ulug‘lash uchun shunday fikrlaydi, chunki ovqati uchun u Xudoga shukr aytadi. Har narsani yemaydigan odam ham Rabbimizni ulug‘lash uchun shunday qiladi, u ham ovqati uchun Xudoga shukr aytadi!</div>
  <div id="7"><sup><a href="https://www.kitobook.com/compare/book/52/14/7/" title="сравнение переводов, параллельные ссылки">7</a></sup> Zero, hech birimiz faqat o‘zimiz uchun yashamaymiz, faqatgina o‘zimiz uchun o‘lmaymiz.</div>
  <div id="8"><sup><a href="https://www.kitobook.com/compare/book/52/14/8/" title="сравнение переводов, параллельные ссылки">8</a></sup> Axir, yashasak, hayotimiz bilan Rabbimiz Isoga shuhrat keltiramiz, o‘lsak ham, o‘z o‘limimiz bilan Rabbimizga shuhrat keltiramiz. Demak, yashasak ham, o‘lsak ham, Rabbimizga tegishlimiz.</div>
  <div id="9"><sup><a href="https://www.kitobook.com/compare/book/52/14/9/" title="сравнение переводов, параллельные ссылки">9</a></sup> Masih o‘liklarning hamda tiriklarning Rabbiysi bo‘lish uchun o‘ldi va o‘likdan tirildi.</div>
  <div id="10"><sup><a href="https://www.kitobook.com/compare/book/52/14/10/" title="сравнение переводов, параллельные ссылки">10</a></sup> Shunday ekan, nima uchun birodaringizni hukm qilyapsiz? Nima uchun birodaringizdan nafratlanyapsiz? Axir, hammamiz Xudoning hukm kursisi oldida turib, javob beramiz–ku!</div>
  <div id="11"><sup><a href="https://www.kitobook.com/compare/book/52/14/11/" title="сравнение переводов, параллельные ссылки">11</a></sup> Muqaddas Bitiklarda shunday yozilgan: “Egamiz shunday demoqda: ‘Men barhayot Xudo bo‘lganim haqi aytamanki: Mening oldimda har bir tizza cho‘kka tushadi, Har bir til Menga hamdu sano aytadi.’”</div>
  <div id="12"><sup><a href="https://www.kitobook.com/compare/book/52/14/12/" title="сравнение переводов, параллельные ссылки">12</a></sup> Demak, har birimiz Xudoning oldida o‘zimiz uchun javobgarmiz.</div>
  <div id="13"><sup><a href="https://www.kitobook.com/compare/book/52/14/13/" title="сравнение переводов, параллельные ссылки">13</a></sup> Shuning uchun endi bir–birimizni hukm qilmaylik. Aksincha, birodarlaringizning yo‘liga g‘ov qo‘ymaslikka, uni vasvasaga solmaslikka qaror qilinglar.</div>
  <div id="14"><sup><a href="https://www.kitobook.com/compare/book/52/14/14/" title="сравнение переводов, параллельные ссылки">14</a></sup> Men Rabbim Isoga tegishli bo‘lganim uchun qat’iy aminmanki, hech bir narsa o‘z–o‘zidan harom emas. Ammo kimdir biror narsani harom hisoblasa, o‘sha narsa u uchun haromdir.</div>
  <div id="15"><sup><a href="https://www.kitobook.com/compare/book/52/14/15/" title="сравнение переводов, параллельные ссылки">15</a></sup> Agar sizlar biror narsa yeb, birodaringizni xafa qilayotgan bo‘lsangiz, mehr– muhabbat bilan ish tutmayotgan bo‘lasiz. Masih bu odam uchun o‘lgan, yegan ovqatingiz bilan o‘sha odamni halokatga yo‘liqtirmang.</div>
  <div id="16"><sup><a href="https://www.kitobook.com/compare/book/52/14/16/" title="сравнение переводов, параллельные ссылки">16</a></sup> Siz yaxshi deb bilgan narsa haqida boshqalar yomon gap gapirmasin.</div>
  <div id="17"><sup><a href="https://www.kitobook.com/compare/book/52/14/17/" title="сравнение переводов, параллельные ссылки">17</a></sup> Xudoning shohligi ovqat va ichimlikdan emas, balki Muqaddas Ruh ato qiladigan solihlik, tinchlik va quvonchdan iborat.</div>
  <div id="18"><sup><a href="https://www.kitobook.com/compare/book/52/14/18/" title="сравнение переводов, параллельные ссылки">18</a></sup> Masihga shu tarzda xizmat qilgan odam Xudoni ham mamnun qiladi, insonlarning ham maqtoviga sazovor bo‘ladi.</div>
  <div id="19"><sup><a href="https://www.kitobook.com/compare/book/52/14/19/" title="сравнение переводов, параллельные ссылки">19</a></sup> Shuning uchun o‘zaro tinch–totuv yashash va bir–birimizning imonimizni mustahkamlash harakatida bo‘laylik.</div>
  <div id="20"><sup><a href="https://www.kitobook.com/compare/book/52/14/20/" title="сравнение переводов, параллельные ссылки">20</a></sup> Yegulikni deb, Xudoning ishiga putur yetkazmanglar! To‘g‘ri, hamma narsa halol, ammo biror narsani yeb, birodarini vasvasaga solgan odam noto‘g‘ri ish tutgan bo‘ladi.</div>
  <div id="21"><sup><a href="https://www.kitobook.com/compare/book/52/14/21/" title="сравнение переводов, параллельные ссылки">21</a></sup> Go‘sht yeyish, sharob ichish yoki shunga o‘xshash ishlar birorta birodarni vasvasaga solayotgan bo‘lsa, bularni qilmaslik yaxshidir.</div>
  <div id="22"><sup><a href="https://www.kitobook.com/compare/book/52/14/22/" title="сравнение переводов, параллельные ссылки">22</a></sup> Bu masaladagi fikringizni Xudoning O‘zi hukm qilsin. Tutgan yo‘lini hukm qilmagan odam baxtiyordir.</div>
  <div id="23"><sup><a href="https://www.kitobook.com/compare/book/52/14/23/" title="сравнение переводов, параллельные ссылки">23</a></sup> Biror narsani yeyish haqida ikkilanib turib, baribir yeyishga qaror qilgan odam hukmga duchor bo‘lishi muqarrar, chunki u o‘z ishonchiga ko‘ra ish tutmagan bo‘ladi. Ishonchga asoslanmasdan qilingan har bir ish esa gunohdir.</div>
</div>