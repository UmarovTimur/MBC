<div itemprop="articleBody" class="text">
  <div id="1"><sup><a href="https://www.kitobook.com/compare/book/52/08/1/" title="сравнение переводов, параллельные ссылки">1</a></sup> Iso Masihga tegishli bo‘lganlar endi hukm qilinmaydilar</div>
  <div id="2"><sup><a href="https://www.kitobook.com/compare/book/52/08/2/" title="сравнение переводов, параллельные ссылки">2</a></sup> Hayot ato etuvchi Ruhning qonun– qoidasi Iso Masih orqali meni gunohdan va o‘limga yetaklaydigan qonundan ozod qildi.</div>
  <div id="3"><sup><a href="https://www.kitobook.com/compare/book/52/08/3/" title="сравнение переводов, параллельные ссылки">3</a></sup> Inson Xudoning qonunini bajara olmagani uchun qonun ta’sirsiz bo‘lib qoldi. Qonun insonni gunohdan qutqara olmagani uchun Xudoning O‘zi bu ishni qildi. Xudo O‘z O‘g‘lini gunohkor insonga o‘xshatib, bu dunyoga yubordi. Shu yo‘sin, Xudo inson orqali gunohni mahkum qildi.</div>
  <div id="4"><sup><a href="https://www.kitobook.com/compare/book/52/08/4/" title="сравнение переводов, параллельные ссылки">4</a></sup> Biz, ya’ni bashariy tabiatning emas, balki Ruhning yetakchiligida yashayotganlar qonun talab qilgan solihlikka erishishimiz uchun Xudo shunday qildi.</div>
  <div id="5"><sup><a href="https://www.kitobook.com/compare/book/52/08/5/" title="сравнение переводов, параллельные ссылки">5</a></sup> Bashariy tabiat yetakchiligida yashaydiganlar bashariy fikr qiladilar. Ruhning yetakchiligida yashaydiganlar esa Ruhni mamnun qiladigan narsalar haqida fikr qiladilar.</div>
  <div id="6"><sup><a href="https://www.kitobook.com/compare/book/52/08/6/" title="сравнение переводов, параллельные ссылки">6</a></sup> Bashariy tabiat yetakchiligida fikr qilish o‘limga yetaklaydi, Ruh yetakchiligida fikr qiladiganlar esa hayot va tinchlikka ega bo‘ladilar.</div>
  <div id="7"><sup><a href="https://www.kitobook.com/compare/book/52/08/7/" title="сравнение переводов, параллельные ссылки">7</a></sup> Bashariy tabiat yetakchiligida fikr qilish Xudoga dushmanlikdir, chunki bunday tabiat Xudoning qonuniga itoat qilmaydi, darhaqiqat, itoat qila olmaydi.</div>
  <div id="8"><sup><a href="https://www.kitobook.com/compare/book/52/08/8/" title="сравнение переводов, параллельные ссылки">8</a></sup> Bashariy tabiat yetakchiligida yashaydiganlar Xudoni mamnun qila olmaydi.</div>
  <div id="9"><sup><a href="https://www.kitobook.com/compare/book/52/08/9/" title="сравнение переводов, параллельные ссылки">9</a></sup> Agar Xudoning Ruhi haqiqatan ham sizlarning qalbingizda makon qilgan bo‘lsa, sizlar endi bashariy tabiat amri bilan emas, balki Ruh amri bilan yashayapsizlar. Kimki Masihning Ruhiga ega bo‘lmasa, u Masihga tegishli emas.</div>
  <div id="10"><sup><a href="https://www.kitobook.com/compare/book/52/08/10/" title="сравнение переводов, параллельные ссылки">10</a></sup> Ammo Masih sizning qalbingizda makon qilgan. To‘g‘ri, gunoh tufayli tanangiz o‘limga mahkum qilingan, lekin endi Xudoning Ruhi sizlar uchun hayot manbaidir, chunki sizlar oqlangansiz.</div>
  <div id="11"><sup><a href="https://www.kitobook.com/compare/book/52/08/11/" title="сравнение переводов, параллельные ссылки">11</a></sup> Isoni o‘likdan tiriltirgan Xudoning Ruhi qalbingizda yashayapti. Iso Masihni o‘likdan tiriltirgan Xudo yuragingizda yashayotgan Ruhi orqali sizlarning foniy tanangizni ham o‘likdan tiriltiradi.</div>
  <div id="12"><sup><a href="https://www.kitobook.com/compare/book/52/08/12/" title="сравнение переводов, параллельные ссылки">12</a></sup> Shunday qilib, ey birodarlar, endi biz bashariy tabiatimizning amri bilan yashashga majbur emasmiz.</div>
  <div id="13"><sup><a href="https://www.kitobook.com/compare/book/52/08/13/" title="сравнение переводов, параллельные ссылки">13</a></sup> Axir bashariy tabiat yetakchiligida yashasangiz, o‘lasizlar, ammo Ruh orqali o‘sha tabiatning qilmishlariga chek qo‘ysangizlar, yashaysizlar.</div>
  <div id="14"><sup><a href="https://www.kitobook.com/compare/book/52/08/14/" title="сравнение переводов, параллельные ссылки">14</a></sup> Xudo Ruhining yetakchiligida yashaydiganlarning hammasi Xudoning farzandlaridir.</div>
  <div id="15"><sup><a href="https://www.kitobook.com/compare/book/52/08/15/" title="сравнение переводов, параллельные ссылки">15</a></sup> Xudo bizga O‘z Ruhini berdi. Buni yana qul bo‘lib, qo‘rquvda yashashimiz uchun emas, balki Uning farzandi bo‘lib, Ruh orqali Xudoni “Otajon” deb chaqirishimiz uchun qildi.</div>
  <div id="16"><sup><a href="https://www.kitobook.com/compare/book/52/08/16/" title="сравнение переводов, параллельные ссылки">16</a></sup> Xudoning Ruhi bizning ruhimizga qo‘shilib, biz Xudo farzandlari ekanligimiz haqida guvohlik berib turadi.</div>
  <div id="17"><sup><a href="https://www.kitobook.com/compare/book/52/08/17/" title="сравнение переводов, параллельные ссылки">17</a></sup> Biz Xudoning farzandlari ekanmiz, demak, farzandlarday Uning va’da qilgan barakalariga ega bo‘lamiz, Masih bilan birga bu barakalarni baham ko‘ramiz. Biz Masihning azob– uqubatlariga sherik ekanmiz, albatta, Uning ulug‘vorligiga ham sherik bo‘lamiz.</div>
  <div id="18"><sup><a href="https://www.kitobook.com/compare/book/52/08/18/" title="сравнение переводов, параллельные ссылки">18</a></sup> Ishonchim komilki, hozirgi azob–uqubatlarimiz bizga zohir qilinadigan ulug‘vorlik oldida hech narsa emas.</div>
  <div id="19"><sup><a href="https://www.kitobook.com/compare/book/52/08/19/" title="сравнение переводов, параллельные ссылки">19</a></sup> Axir, butun mavjudot Xudoning farzandlari kim ekanligining ayon qilinishini intizorlik bilan kutyapti.</div>
  <div id="20"><sup><a href="https://www.kitobook.com/compare/book/52/08/20/" title="сравнение переводов, параллельные ссылки">20</a></sup> Chunki mavjudot behudalikka mubtalo bo‘lgan. Bu mavjudotning ixtiyori bilan emas, balki Xudoning ixtiyori bilan shunday bo‘ldi.</div>
  <div id="21"><sup><a href="https://www.kitobook.com/compare/book/52/08/21/" title="сравнение переводов, параллельные ссылки">21</a></sup> Shunday bo‘lsa–da, mavjudot chirib–bitish qulligidan ozod etilib, Xudoning farzandlari bilan birga ulug‘vor erkinlikdan bahramand bo‘lishiga umid bor.</div>
  <div id="22"><sup><a href="https://www.kitobook.com/compare/book/52/08/22/" title="сравнение переводов, параллельные ссылки">22</a></sup> Axir, butun mavjudot go‘yo to‘lg‘oq azobida, hozirga qadar birgalikda oh-nola qilayotganini bilamiz.</div>
  <div id="23"><sup><a href="https://www.kitobook.com/compare/book/52/08/23/" title="сравнение переводов, параллельные ссылки">23</a></sup> Nafaqat mavjudot, balki biz o‘zimiz, ya’ni Xudoning Ruhi bilan yashash qanday ekanligini tatib ko‘rganlar ham, ichimizdan oh– nola qilyapmiz. Xudoning farzandlari qilib asrab olinganimizning to‘la ro‘yobga chiqishini hamda o‘ladigan badanimizning chirib–bitishdan ozod bo‘lishini intizorlik bilan kutyapmiz.</div>
  <div id="24"><sup><a href="https://www.kitobook.com/compare/book/52/08/24/" title="сравнение переводов, параллельные ссылки">24</a></sup> Umidimizning ro‘yobga chiqishini kutib turib, najot topganmiz. Ko‘zga ko‘rinib turgan narsa umid emas. Axir, kim ko‘rib turgan narsani umid qiladi?!</div>
  <div id="25"><sup><a href="https://www.kitobook.com/compare/book/52/08/25/" title="сравнение переводов, параллельные ссылки">25</a></sup> Agarda biz ko‘rmaganimizni umid qilayotgan bo‘lsak, buni sabr bilan kutib tursak bo‘ladi.</div>
  <div id="26"><sup><a href="https://www.kitobook.com/compare/book/52/08/26/" title="сравнение переводов, параллельные ссылки">26</a></sup> Buning ustiga, ojizligimizda Ruh bizga madad beradi. Chunki biz qanday qilib ibodat qilishni bilmaymiz, ammo Ruhning o‘zi ifoda qilib bo‘lmas oh-nolalar bilan biz uchun Xudo oldida shafoat qiladi.</div>
  <div id="27"><sup><a href="https://www.kitobook.com/compare/book/52/08/27/" title="сравнение переводов, параллельные ссылки">27</a></sup> Insonlarning yuragini sinovchi Xudo Ruhning fikri nimada ekanligini biladi, chunki Ruh Xudoning irodasiga ko‘ra Uning azizlari uchun shafoat qiladi.</div>
  <div id="28"><sup><a href="https://www.kitobook.com/compare/book/52/08/28/" title="сравнение переводов, параллельные ссылки">28</a></sup> Biz bilamizki, Xudoni yaxshi ko‘rganlarga hamma narsa yaxshilik bo‘lib xizmat qiladi, chunki Xudo ularni O‘zining maqsadiga ko‘ra da’vat etdi.</div>
  <div id="29"><sup><a href="https://www.kitobook.com/compare/book/52/08/29/" title="сравнение переводов, параллельные ссылки">29</a></sup> Xudo ularni azaldan tanlab olgan edi va “Mening O‘g‘limga o‘xshab borsinlar”, deb oldindan belgilab qo‘ygan edi, toki O‘g‘il ko‘p birodarlar orasida to‘ng‘ich bo‘lsin.</div>
  <div id="30"><sup><a href="https://www.kitobook.com/compare/book/52/08/30/" title="сравнение переводов, параллельные ссылки">30</a></sup> Xudo oldindan belgilab qo‘yganlarni da’vat ham etdi, da’vat etganlarni esa oqladi, oqlaganlarni esa O‘zining ulug‘vorligidan bahramand qildi.</div>
  <div id="31"><sup><a href="https://www.kitobook.com/compare/book/52/08/31/" title="сравнение переводов, параллельные ссылки">31</a></sup> Endi bunga nima deymiz? Xudo biz tomon bo‘lsa, kim bizga qarshi chiqar ekan?!</div>
  <div id="32"><sup><a href="https://www.kitobook.com/compare/book/52/08/32/" title="сравнение переводов, параллельные ссылки">32</a></sup> Xudo O‘z O‘g‘lini ayamay, hammamiz uchun Uni fido qilgan bo‘lsa, Unga qo‘shib qolgan hamma narsani ham bizga ato qilmasmikan?!</div>
  <div id="33"><sup><a href="https://www.kitobook.com/compare/book/52/08/33/" title="сравнение переводов, параллельные ссылки">33</a></sup> Xudoning tanlaganlarini kim ayblay olardi?! Xudoning O‘zi ularni oqlaydi– ku!</div>
  <div id="34"><sup><a href="https://www.kitobook.com/compare/book/52/08/34/" title="сравнение переводов, параллельные ссылки">34</a></sup> Bizni kim mahkum qilar ekan?! Axir, o‘lib, tirilgan, Xudoning o‘ng tomonida turgan Iso Masihning O‘zi biz uchun shafoat qilmoqda–ku!</div>
  <div id="35"><sup><a href="https://www.kitobook.com/compare/book/52/08/35/" title="сравнение переводов, параллельные ссылки">35</a></sup> Kim bizni Masihning mehr–muhabbatidan ajrata oladi? Azob–uqubatmi, iztirobmi, quvg‘inmi, ochlikmi, yalang‘ochlikmi, xavf–xatarmi yoki qilichmi?</div>
  <div id="36"><sup><a href="https://www.kitobook.com/compare/book/52/08/36/" title="сравнение переводов, параллельные ссылки">36</a></sup> Muqaddas Bitiklarda yozilgan–ku: “Sen tufayli har kuni o‘limga duch kelamiz, Bo‘g‘izlanadigan qo‘yday bo‘lib qolganmiz.”</div>
  <div id="37"><sup><a href="https://www.kitobook.com/compare/book/52/08/37/" title="сравнение переводов, параллельные ссылки">37</a></sup> Axir, bizni yaxshi ko‘radigan Masih orqali hamma qiyinchiliklar ustidan butunlay g‘alaba qozonamiz.</div>
  <div id="38"><sup><a href="https://www.kitobook.com/compare/book/52/08/38/" title="сравнение переводов, параллельные ссылки">38</a></sup> Men aminmanki, o‘lim ham, hayot ham, farishtalaru jinlar ham, hech qanday g‘ayritabiiy kuchlar, hozirgiyu kelgusi hodisalar ham,</div>
  <div id="39"><sup><a href="https://www.kitobook.com/compare/book/52/08/39/" title="сравнение переводов, параллельные ссылки">39</a></sup> balandliklaru chuqurliklar ham, yaratilgan hech bir mavjudot bizni Rabbimiz Iso Masih shaxsidagi Xudoning mehr–muhabbatidan judo qilishga qodir emas.</div>
</div>