<div itemprop="articleBody" class="text">
  <div id="1"><sup><a href="https://www.kitobook.com/compare/book/52/05/1/" title="сравнение переводов, параллельные ссылки">1</a></sup> Biz imonimiz tufayli oqlanganimiz uchun Rabbimiz Iso Masih orqali Xudo bilan yarashib, tinchlikka ega bo‘ldik.</div>
  <div id="2"><sup><a href="https://www.kitobook.com/compare/book/52/05/2/" title="сравнение переводов, параллельные ссылки">2</a></sup> Rabbimiz Iso Xudoning inoyati eshigini bizga ochib berdi. Biz imon tufayli bu inoyatga erishib, mahkam turamiz hamda Xudoning ulug‘vorligiga sherik bo‘lish umidimiz borligidan faxrlanamiz.</div>
  <div id="3"><sup><a href="https://www.kitobook.com/compare/book/52/05/3/" title="сравнение переводов, параллельные ссылки">3</a></sup> Faqatgina o‘sha umidimiz bilan emas, balki azob–uqubatlarimiz bilan ham faxrlanamiz, chunki azob–uqubatlar sabr–toqat hosil qilishini bilamiz.</div>
  <div id="4"><sup><a href="https://www.kitobook.com/compare/book/52/05/4/" title="сравнение переводов, параллельные ссылки">4</a></sup> Sabr–toqat Xudoga ma’qul fe’l–atvorni, bunday fel–atvor esa umidni hosil qiladi.</div>
  <div id="5"><sup><a href="https://www.kitobook.com/compare/book/52/05/5/" title="сравнение переводов, параллельные ссылки">5</a></sup> Umidimiz bizni uyatga qoldirmaydi. Chunki bizga berilgan Muqaddas Ruh orqali yuraklarimiz Xudoning mehr–muhabbati bilan to‘lib-toshadi.</div>
  <div id="6"><sup><a href="https://www.kitobook.com/compare/book/52/05/6/" title="сравнение переводов, параллельные ссылки">6</a></sup> Ha, biz chorasiz bo‘lganimizda, belgilangan vaqtda Masih biz — betavfiqlar uchun o‘ldi.</div>
  <div id="7"><sup><a href="https://www.kitobook.com/compare/book/52/05/7/" title="сравнение переводов, параллельные ссылки">7</a></sup> Hatto solih inson uchun ham o‘lishga rozi bo‘ladigan birorta insonni topish qiyin. Loaqal, kimdir himmatli inson uchun o‘lishga jur’at qilar.</div>
  <div id="8"><sup><a href="https://www.kitobook.com/compare/book/52/05/8/" title="сравнение переводов, параллельные ссылки">8</a></sup> Lekin biz hali gunohga botgan chog‘imizda, Masih biz uchun o‘ldi. Shu yo‘sinda Xudo bizga bo‘lgan O‘z mehr–muhabbatini namoyon qildi.</div>
  <div id="9"><sup><a href="https://www.kitobook.com/compare/book/52/05/9/" title="сравнение переводов, параллельные ссылки">9</a></sup> Demak, biz Masihning to‘kilgan qoni tufayli oqlangan ekanmiz, albatta U bizni Xudoning qahr–g‘azabidan qutqaradi.</div>
  <div id="10"><sup><a href="https://www.kitobook.com/compare/book/52/05/10/" title="сравнение переводов, параллельные ссылки">10</a></sup> Biz hali Uning dushmanlari bo‘lgan paytimizda, Xudo O‘z O‘g‘lining o‘limi orqali bizlarni O‘zi bilan yarashtirdi. Biz endi Xudo bilan yarashgan ekanmiz, albatta O‘g‘lining hayoti tufayli najot topamiz.</div>
  <div id="11"><sup><a href="https://www.kitobook.com/compare/book/52/05/11/" title="сравнение переводов, параллельные ссылки">11</a></sup> Bundan tashqari, biz Rabbimiz Iso Masih tufayli Xudo bilan bo‘lgan munosabatimizdan faxrlanamiz. Axir, Iso Masih orqali biz Xudo bilan yarashganmiz–ku.</div>
  <div id="12"><sup><a href="https://www.kitobook.com/compare/book/52/05/12/" title="сравнение переводов, параллельные ссылки">12</a></sup> Bir odamning dastidan dunyoga gunoh kirib keldi. Gunohdan esa o‘lim kelib chiqdi. Natijada insonlar o‘ladigan bo‘lib qoldi, chunki hamma gunohkordir.</div>
  <div id="13"><sup><a href="https://www.kitobook.com/compare/book/52/05/13/" title="сравнение переводов, параллельные ссылки">13</a></sup> Qonun mavjud bo‘lmasdan oldin ham dunyoda gunoh bor edi, lekin qonun yo‘qligida gunoh hisobga olinmaydi.</div>
  <div id="14"><sup><a href="https://www.kitobook.com/compare/book/52/05/14/" title="сравнение переводов, параллельные ссылки">14</a></sup> Shunga qaramay, Odam Atodan Musoga qadar yashaganlarning gunohlari aynan Odam Atoning gunohiday bo‘lmasa–da, o‘lim ularning ustidan hokimlik qildi. Quyidagi ravishda Odam Ato Kelajak Zotning timsoli edi:</div>
  <div id="15"><sup><a href="https://www.kitobook.com/compare/book/52/05/15/" title="сравнение переводов, параллельные ссылки">15</a></sup> Bir kishining gunohi tufayli hamma o‘ladigan bo‘ldi, shunga o‘xshab bir Odam, ya’ni Iso Masihning inoyati orqali hamma Xudoning boy ehsonidan bahramand bo‘la oladi. Biroq Xudoning ehsonini Odam Atoning gunohi bilan solishtirib bo‘lmaydi.</div>
  <div id="16"><sup><a href="https://www.kitobook.com/compare/book/52/05/16/" title="сравнение переводов, параллельные ссылки">16</a></sup> Xudoning ehsoni bilan Odam Atoning gunohi orasidagi farqi quyidagidan iboratdir: o‘sha bir gunohning oqibati mahkum qilinishga olib bordi, ko‘p gunohlardan keyin berilgan ehson esa oqlanishni keltirib chiqardi.</div>
  <div id="17"><sup><a href="https://www.kitobook.com/compare/book/52/05/17/" title="сравнение переводов, параллельные ссылки">17</a></sup> To‘g‘ri, bittagina odamning gunohi tufayli, o‘sha odamning dastidan o‘lim hokimlik qila boshladi. Ammo Xudoning cheksiz inoyati bilan oqlanganlarning hammasi endi bir Odam, ya’ni Iso Masih orqali abadiy hayotda hokimlik qiladilar.</div>
  <div id="18"><sup><a href="https://www.kitobook.com/compare/book/52/05/18/" title="сравнение переводов, параллельные ссылки">18</a></sup> Shunga ko‘ra, bir gunoh hammani mahkum qilganday, bir solih ish tufayli hamma oqlanib, yangi hayotdan bahramand bo‘la oladi.</div>
  <div id="19"><sup><a href="https://www.kitobook.com/compare/book/52/05/19/" title="сравнение переводов, параллельные ссылки">19</a></sup> Bir odamning itoatsizligi tufayli ko‘p odamlar gunohkor bo‘lgan bo‘lsa, endi bir Kishining itoatkorligi tufayli hamma solih bo‘la oladi.</div>
  <div id="20"><sup><a href="https://www.kitobook.com/compare/book/52/05/20/" title="сравнение переводов, параллельные ссылки">20</a></sup> Qonun berilgandan keyin gunoh ko‘payib ketdi. Lekin qayerda gunoh ko‘p bo‘lsa, Xudoning inoyati yanada ko‘proq namoyon bo‘ladi.</div>
  <div id="21"><sup><a href="https://www.kitobook.com/compare/book/52/05/21/" title="сравнение переводов, параллельные ссылки">21</a></sup> Shunday qilib, gunoh hokimlik qilib, bizni o‘limga boshlar edi. Ammo biz oqlandik va Rabbimiz Iso Masih orqali abadiy hayotga egamiz. Bu ko‘rsatib turibdiki, endi Xudoning inoyati hukm surmoqda.</div>
</div>