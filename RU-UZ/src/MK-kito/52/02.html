<div itemprop="articleBody" class="text">
  <div id="1"><sup><a href="https://www.kitobook.com/compare/book/52/02/1/" title="сравнение переводов, параллельные ссылки">1</a></sup> Ey, boshqalarni hukm qilayotgan inson! Sen kim bo‘lishingdan qat’iy nazar, bunday qilishga senda hech bir asos yo‘q. Sen boshqa odamni hukm qilib, o‘zingni ham mahkum etasan. Axir, o‘zing ham shu ishlarni qilyapsan–ku!</div>
  <div id="2"><sup><a href="https://www.kitobook.com/compare/book/52/02/2/" title="сравнение переводов, параллельные ссылки">2</a></sup> Bunday ishlar qilib yurganlarni Xudo mahkum qilishga haqli ekanini bilamiz.</div>
  <div id="3"><sup><a href="https://www.kitobook.com/compare/book/52/02/3/" title="сравнение переводов, параллельные ссылки">3</a></sup> Ayni ishlarni o‘zing qila turib, shunday ishlarni qiluvchilarni hukm etsang, Xudoning hukmidan qochib qutulaman, deb o‘ylaysanmi?!</div>
  <div id="4"><sup><a href="https://www.kitobook.com/compare/book/52/02/4/" title="сравнение переводов, параллельные ссылки">4</a></sup> Xudoning cheksiz mehribonligi va sabr–toqatini pisand qilmayotganingni qara. Axir, Uning muruvvati seni tavbaga yetaklashini bilmaysanmi?!</div>
  <div id="5"><sup><a href="https://www.kitobook.com/compare/book/52/02/5/" title="сравнение переводов, параллельные ссылки">5</a></sup> Ammo sen o‘jarlik qilib, gunohlaringdan tavba qilmayapsan. Xudoning adolatli hukmi ayon bo‘ladigan qahr–g‘azab kunida boshingga tushadigan jazoni yanada ko‘paytiryapsan.</div>
  <div id="6"><sup><a href="https://www.kitobook.com/compare/book/52/02/6/" title="сравнение переводов, параллельные ссылки">6</a></sup> Xudo har kimni qilgan ishiga yarasha taqdirlaydi.</div>
  <div id="7"><sup><a href="https://www.kitobook.com/compare/book/52/02/7/" title="сравнение переводов, параллельные ссылки">7</a></sup> Yaxshi ishda qunt qilib, Xudodan sharaf, hurmat–ehtirom va mangulik olishga intilganlarga U abadiy hayot ato qiladi.</div>
  <div id="8"><sup><a href="https://www.kitobook.com/compare/book/52/02/8/" title="сравнение переводов, параллельные ссылки">8</a></sup> Ammo xudbinlik qiladigan, haqiqatni rad etib, adolatsizlikka ergashadiganlar qahr–g‘azabga duchor bo‘ladi.</div>
  <div id="9"><sup><a href="https://www.kitobook.com/compare/book/52/02/9/" title="сравнение переводов, параллельные ссылки">9</a></sup> Yovuzlik qiladigan har bir insonning boshiga falokatu iztirob tushadi, bu inson yahudiymi, g‘ayriyahudiymi — farqi yo‘q.</div>
  <div id="10"><sup><a href="https://www.kitobook.com/compare/book/52/02/10/" title="сравнение переводов, параллельные ссылки">10</a></sup> Yaxshilik qiladiganlarga esa — yahudiylarga ham, g‘ayriyahudiylarga ham, sharaf, hurmat– ehtirom va tinchlik nasib etadi.</div>
  <div id="11"><sup><a href="https://www.kitobook.com/compare/book/52/02/11/" title="сравнение переводов, параллельные ссылки">11</a></sup> Zero, Xudo tarafkashlik qilmaydi.</div>
  <div id="12"><sup><a href="https://www.kitobook.com/compare/book/52/02/12/" title="сравнение переводов, параллельные ссылки">12</a></sup> Xudoning qonunini bilmasdan turib gunoh qilganlar qonunga aloqasiz ravishda hukm qilinadilar. Qonunni bila turib gunoh qilganlar esa qonun bo‘yicha hukm qilinadilar.</div>
  <div id="13"><sup><a href="https://www.kitobook.com/compare/book/52/02/13/" title="сравнение переводов, параллельные ссылки">13</a></sup> Axir, qonunni eshitganlar emas, balki qonunga rioya qiladiganlar Xudoning oldida oqlanadilar.</div>
  <div id="14"><sup><a href="https://www.kitobook.com/compare/book/52/02/14/" title="сравнение переводов, параллельные ссылки">14</a></sup> G‘ayriyahudiylarda Xudoning qonuni yo‘q. Ammo qonunni bilmay turib, ular tabiiy ravishda qonun buyurganlarni bajarsalar, o‘zlariga o‘zlari qonundirlar.</div>
  <div id="15"><sup><a href="https://www.kitobook.com/compare/book/52/02/15/" title="сравнение переводов, параллельные ссылки">15</a></sup> Bu bilan ular qonunning talablari o‘z yuraklarida yozilganini ko‘rsatadilar. Ularning vijdoni ham bunga shahodat beradi, chunki ularning xayollari goh ularni qoralaydi, goh oqlaydi.</div>
  <div id="16"><sup><a href="https://www.kitobook.com/compare/book/52/02/16/" title="сравнение переводов, параллельные ссылки">16</a></sup> Xudo insonlarning yashirin o‘y– xayollarini Iso Masih orqali hukm qiladigan kunda bularning hammasi ayon bo‘ladi. Men keltirgan Xushxabarda bular bayon etilgan.</div>
  <div id="17"><sup><a href="https://www.kitobook.com/compare/book/52/02/17/" title="сравнение переводов, параллельные ссылки">17</a></sup> Mana, orangizdagilarning ba’zilari: “Men Yahudiyman”, deydilar, qonunga suyanib, “Xudoga yaqinman”, deb maqtanadilar.</div>
  <div id="18"><sup><a href="https://www.kitobook.com/compare/book/52/02/18/" title="сравнение переводов, параллельные ссылки">18</a></sup> Ey, Yahudiy! Sen Xudoning xohish-irodasini bilish va yaxshini yomondan farq qilishni qonundan o‘rganib olibsan.</div>
  <div id="19"><sup><a href="https://www.kitobook.com/compare/book/52/02/19/" title="сравнение переводов, параллельные ссылки">19</a></sup> Xudoning qonunida barcha ilm–ma’rifat va haqiqat mujassam. Senda mana shu qonun borligi uchun, sen ko‘rlarga yo‘l ko‘rsatuvchi,</div>
  <div id="20"><sup><a href="https://www.kitobook.com/compare/book/52/02/20/" title="сравнение переводов, параллельные ссылки">20</a></sup> zulmatda qolganlarga nur, g‘ofillarga murabbiy, g‘o‘r bolalarga esa muallim ekanligingga ishonching komil.</div>
  <div id="21"><sup><a href="https://www.kitobook.com/compare/book/52/02/21/" title="сравнение переводов, параллельные ссылки">21</a></sup> Shunday ekan, sen qanday qilib boshqalarga ta’lim bera turib, o‘zingga ta’lim bermaysan?! “O‘g‘irlik qilma”, deb nasihat qilib turib, o‘g‘irlik qilasanmi?!</div>
  <div id="22"><sup><a href="https://www.kitobook.com/compare/book/52/02/22/" title="сравнение переводов, параллельные ссылки">22</a></sup> “Zino qilma”, deb turib, o‘zing zino qilasanmi?! “Butlardan jirkanaman”, deb turib, kufrlik qilasanmi?</div>
  <div id="23"><sup><a href="https://www.kitobook.com/compare/book/52/02/23/" title="сравнение переводов, параллельные ссылки">23</a></sup> Qonunni bilaman, deb maqtanasan–u, lekin qonunni buzib, Xudonining nomiga dog‘ tushirasanmi?!</div>
  <div id="24"><sup><a href="https://www.kitobook.com/compare/book/52/02/24/" title="сравнение переводов, параллельные ссылки">24</a></sup> Axir, Muqaddas Bitiklarda shunday yozilgan–ku: “Sizlarni deb, g‘ayriyahudiylar orasida Xudoning nomi haqorat qilinmoqda.”</div>
  <div id="25"><sup><a href="https://www.kitobook.com/compare/book/52/02/25/" title="сравнение переводов, параллельные ссылки">25</a></sup> Sunnat masalasiga kelaylik. Agar sen qonunga rioya qiladigan bo‘lsang, sunnatning foydasi bor. Ammo qonunni buzsang, sening sunnating sunnatsizlikday bo‘lib qolgan.</div>
  <div id="26"><sup><a href="https://www.kitobook.com/compare/book/52/02/26/" title="сравнение переводов, параллельные ссылки">26</a></sup> Xuddi shuningdek, agar sunnat qilinmaganlar qonunga amal qilsalar, ularning sunnatsizligi sunnatday qabul qilinmaydimi?!</div>
  <div id="27"><sup><a href="https://www.kitobook.com/compare/book/52/02/27/" title="сравнение переводов, параллельные ссылки">27</a></sup> Shunday ekan, sunnatsiz bo‘la turib, qonunga amal qiladigan odam seni mahkum qilmaydimi?! Axir, senda Muqaddas Bitiklar bor, sen sunnat qilingansan–u, lekin baribir Xudoning qonunini buzasan.</div>
  <div id="28"><sup><a href="https://www.kitobook.com/compare/book/52/02/28/" title="сравнение переводов, параллельные ссылки">28</a></sup> Yahudiy urf–odatlari bilan yashaydiganlarning hammasi ham asl yahudiy emas. Jismoniy sunnatning o‘zi ham sunnatning asl maqsadini bajarmaydi.</div>
  <div id="29"><sup><a href="https://www.kitobook.com/compare/book/52/02/29/" title="сравнение переводов, параллельные ссылки">29</a></sup> Asl yahudiylik yurakdan kelib chiqadi. Asl sunnat, ya’ni yurakning sunnati qonunga amal qilishdan kelib chiqmaydi, balki Ruh tomonidan qilinadi. Asl yahudiy insonlarning emas, balki Xudoning maqtoviga sazovor bo‘ladi.</div>
</div>