<div itemprop="articleBody" class="text">
  <div id="1"><sup><a href="https://www.kitobook.com/compare/book/52/01/1/" title="сравнение переводов, параллельные ссылки">1</a></sup> Men, Iso Masihning quli bo‘lgan Pavlusdan, Rimdagi birodarlarimga salom! Men havoriylikka da’vat etilganman, Xudoning Xushxabarini yoyish uchun tanlanganman. </div>
  <div id="2"><sup><a href="https://www.kitobook.com/compare/book/52/01/2/" title="сравнение переводов, параллельные ссылки">2</a></sup> Muqaddas Bitiklarda yozilganday, Xudo bu Xushxabarni beraman, deb, O‘z payg‘ambarlari orqali va’da bergan edi.</div>
  <div id="3"><sup><a href="https://www.kitobook.com/compare/book/52/01/3/" title="сравнение переводов, параллельные ссылки">3</a></sup> Bu Xushxabar insoniy jihatdan Dovudning zurriyoti bo‘lgan Xudoning O‘g‘li haqidadir. </div>
  <div id="4"><sup><a href="https://www.kitobook.com/compare/book/52/01/4/" title="сравнение переводов, параллельные ссылки">4</a></sup> Xudoning O‘zi Rabbimiz Iso Masihni o‘likdan tiriltirdi. Shu orqali Muqaddas Ruhning kuchiga to‘la bo‘lgan Iso Masih Xudoning O‘g‘li ekanligi isbotlandi. </div>
  <div id="5"><sup><a href="https://www.kitobook.com/compare/book/52/01/5/" title="сравнение переводов, параллельные ссылки">5</a></sup> Mana shu Iso Masih orqali Xudo menga inoyat ko‘rsatib, havoriy bo‘lish vazifasini berdi. Toki barcha xalqlar Xudoga ishonib, itoat etsinlar, shunda Iso Masihning nomi ulug‘lanadi. </div>
  <div id="6"><sup><a href="https://www.kitobook.com/compare/book/52/01/6/" title="сравнение переводов, параллельные ссылки">6</a></sup> Sizlar ham o‘sha xalqlar qatori Iso Masihga tegishli bo‘lishga da’vat etilgansizlar.</div>
  <div id="7"><sup><a href="https://www.kitobook.com/compare/book/52/01/7/" title="сравнение переводов, параллельные ссылки">7</a></sup> Men ushbu maktubimni sizlarga — Rimdagi birodarlarimga yozyapman. Xudo sizlarning hammangizni yaxshi ko‘rib, O‘zining aziz xalqi bo‘lishga chorlagan. Otamiz Xudo va Rabbimiz Iso Masih sizlarga inoyat va tinchlik ato qilsin.</div>
  <div id="8"><sup><a href="https://www.kitobook.com/compare/book/52/01/8/" title="сравнение переводов, параллельные ссылки">8</a></sup> Avvalambor Iso Masih sharofati ila barchangiz uchun Xudoyimga shukr qilaman, chunki butun dunyo sizlarning imoningiz haqida gapiryapti. </div>
  <div id="9"><sup><a href="https://www.kitobook.com/compare/book/52/01/9/" title="сравнение переводов, параллельные ссылки">9</a></sup> Xudoning O‘g‘li haqidagi Xushxabarni yoyar ekanman, chin qalbimdan Xudoga xizmat qilaman. Xudo shohid, men doim sizlar uchun ibodat qilaman. </div>
  <div id="10"><sup><a href="https://www.kitobook.com/compare/book/52/01/10/" title="сравнение переводов, параллельные ссылки">10</a></sup> Ibodatlarimda, doim Xudodan: “Agar irodang bo‘lsa, imkon ber, men borib, Rimdagi birodarlarimni ko‘rib kelay”, deb so‘rayman.</div>
  <div id="11"><sup><a href="https://www.kitobook.com/compare/book/52/01/11/" title="сравнение переводов, параллельные ссылки">11</a></sup> Sizlarni rosa ko‘rgim kelyapti, chunki sizlar bilan ruhiy in’omlarni baham ko‘rsam, deyman, shunda sizlar imonda yanada mustahkamroq bo‘lardingiz.</div>
  <div id="12"><sup><a href="https://www.kitobook.com/compare/book/52/01/12/" title="сравнение переводов, параллельные ссылки">12</a></sup> To‘g‘rirog‘i, ko‘rishganimizda, bir–birimizning imonimizdan dalda olsak, deyman.</div>
  <div id="13"><sup><a href="https://www.kitobook.com/compare/book/52/01/13/" title="сравнение переводов, параллельные ссылки">13</a></sup> Birodarlar, bilib qo‘yinglar, men ko‘p marta sizlarning oldingizga borishni rejalashtirgandim, ammo nimagadir hech yo‘l ochilmadi. Boshqa xalqlar orasida Xushxabarni aytib, yaxshi natijalarga erishdim. Rimda ham shunday natijalarga erishishni istayman. </div>
  <div id="14"><sup><a href="https://www.kitobook.com/compare/book/52/01/14/" title="сравнение переводов, параллельные ссылки">14</a></sup> Mening burchim madaniyatliyu madaniyatsizlarga, ziyoliyu o‘qimishsizlarga ham Xushxabarni aytishdan iborat. </div>
  <div id="15"><sup><a href="https://www.kitobook.com/compare/book/52/01/15/" title="сравнение переводов, параллельные ссылки">15</a></sup> Shuning uchun men sizlarga, ya’ni Rimdagilarga ham Xushxabarni aytishga intizorman.</div>
  <div id="16"><sup><a href="https://www.kitobook.com/compare/book/52/01/16/" title="сравнение переводов, параллельные ссылки">16</a></sup> Men Xushxabardan or qilmayman, chunki Xudoning kuch–qudrati bo‘lgan bu Xushxabar orqali unga ishonganlarning hammasi qutqariladi. Ishonadiganlar yahudiymi, g‘ayriyahudiymi, farqi yo‘q!</div>
  <div id="17"><sup><a href="https://www.kitobook.com/compare/book/52/01/17/" title="сравнение переводов, параллельные ссылки">17</a></sup> Bu Xushxabarda oshkor qilinganki, Xudo insonlarni imon orqali, ha, faqatgina imon orqali oqlaydi, chunki Muqaddas Bitiklarda: “Solih inson imon tufayli hayotga ega bo‘ladi”, — deb yozilgan.</div>
  <div id="18"><sup><a href="https://www.kitobook.com/compare/book/52/01/18/" title="сравнение переводов, параллельные ссылки">18</a></sup> Barcha fosiqligu adolatsizlik ustiga samodan Xudoning qahri yog‘iladi, chunki insonlar o‘z adolatsizliklari bilan haqiqatga to‘sqinlik qilyaptilar. </div>
  <div id="19"><sup><a href="https://www.kitobook.com/compare/book/52/01/19/" title="сравнение переводов, параллельные ссылки">19</a></sup> Xudo haqida nimaiki bilish mumkin bo‘lsa, ularga ravshandir, Xudoning O‘zi ularga zohir etgan. </div>
  <div id="20"><sup><a href="https://www.kitobook.com/compare/book/52/01/20/" title="сравнение переводов, параллельные ссылки">20</a></sup> Borliq yaratilgandan beri Xudoning ko‘rinmas xususiyatlari, ya’ni abadiy qudrati va ilohiyoti ochiq ko‘rinib turibdi. Xudoning ijodiga qarab, Uning xususiyatlarini tushunib olsa bo‘ladi. Shunday ekan, ular: “Xudoni bilmaymiz”, deb bahona qilolmaydilar. </div>
  <div id="21"><sup><a href="https://www.kitobook.com/compare/book/52/01/21/" title="сравнение переводов, параллельные ссылки">21</a></sup> Ular Xudoni bilsalar–da, Uni ulug‘lamadilar, Unga shukr qilmadilar. Aksincha, bema’ni o‘y–xayollarga berilib ketdilar, ularning nodon onglari zulmatga cho‘kdi.</div>
  <div id="22"><sup><a href="https://www.kitobook.com/compare/book/52/01/22/" title="сравнение переводов, параллельные ссылки">22</a></sup> Ular o‘zlarini aqlli, deb hisoblaydilar, aslida esa nodondirlar. </div>
  <div id="23"><sup><a href="https://www.kitobook.com/compare/book/52/01/23/" title="сравнение переводов, параллельные ссылки">23</a></sup> Ular mangu, ulug‘vor Xudoga emas, balki o‘tkinchi inson, qush, chorva, sudraluvchi jonivorlar suratidagi butlarga sajda qildilar.</div>
  <div id="24"><sup><a href="https://www.kitobook.com/compare/book/52/01/24/" title="сравнение переводов, параллельные ссылки">24</a></sup> Shuning uchun Xudo ularni o‘z yuraklaridagi chirkin ehtiroslari og‘ushida qoldirdi. Shu sababdan ular bir–birlarining badanlari bilan behayo ishlar qiladilar. </div>
  <div id="25"><sup><a href="https://www.kitobook.com/compare/book/52/01/25/" title="сравнение переводов, параллельные ссылки">25</a></sup> Ular Xudoning haqiqatini yolg‘on bilan almashtirib, Yaratuvchiga emas, balki yaratilganga sajda qilib, xizmat qiladilar. Faqatgina yaratuvchi Xudoga to abad hamdlar bo‘lsin! Omin.</div>
  <div id="26"><sup><a href="https://www.kitobook.com/compare/book/52/01/26/" title="сравнение переводов, параллельные ссылки">26</a></sup> Haqiqatni rad qilganlari uchun Xudo ularni o‘zlarining behayo ehtiroslariga topshirdi. Hatto ayollar ham tabiiy jinsiy munosabatni notabiiy munosabatga almashtirib, bir–birlari bilan jinsiy aloqa qildilar. </div>
  <div id="27"><sup><a href="https://www.kitobook.com/compare/book/52/01/27/" title="сравнение переводов, параллельные ссылки">27</a></sup> Xuddi shuningdek, erkaklar ham ayollar bilan bo‘ladigan tabiiy jinsiy munosabatdan voz kechib, bir–birlariga nisbatan shahvoniy hirs bilan yondilar. Erkaklar bir–birlari bilan behayo ishlar qilib, qilmishlariga yarasha jazo tortyaptilar.</div>
  <div id="28"><sup><a href="https://www.kitobook.com/compare/book/52/01/28/" title="сравнение переводов, параллельные ссылки">28</a></sup> Bu odamlar Xudoni tanib–bilishni rad qilganlari uchun, Xudo ularni buzuq xayollarga topshirib qo‘ydi, shu bilan ular qilish mumkin bo‘lmagan ishlarni qiladilar. </div>
  <div id="29"><sup><a href="https://www.kitobook.com/compare/book/52/01/29/" title="сравнение переводов, параллельные ссылки">29</a></sup> Ular har turli adolatsizlik, yomonlik, ochko‘zlik va yovuzlikka to‘lib, hasadgo‘ylik, qotillik, janjalkashlik, firibgarlik va badfe’llikka mukkasidan ketgandirlar. Ular g‘iybatchi bo‘lib,</div>
  <div id="30"><sup><a href="https://www.kitobook.com/compare/book/52/01/30/" title="сравнение переводов, параллельные ссылки">30</a></sup> odamlarning orqasidan gapiradilar. Xudodan nafratlanadilar. Ular surbet, takabbur, maqtanchoqdirlar. Ular yovuz ishlar qilishning har xil yo‘llarini topadilar, ota–onalariga itoat qilmaydilar. </div>
  <div id="31"><sup><a href="https://www.kitobook.com/compare/book/52/01/31/" title="сравнение переводов, параллельные ссылки">31</a></sup> Ular nodondirlar, ularga ishonib bo‘lmaydi, ularda mehr–shafqat yo‘q.</div>
  <div id="32"><sup><a href="https://www.kitobook.com/compare/book/52/01/32/" title="сравнение переводов, параллельные ссылки">32</a></sup> Xudoning qonunida, shunday ishlarni qiladigan odamlar o‘limga loyiq, deb aytilganini biladilar. Shunday bo‘lsa–da, ular nafaqat bu ishlarni o‘zlari qiladilar, balki o‘shanday ishlarni qiluvchilarni qo‘llab–quvvatlaydilar.</div>
</div>