<div itemprop="articleBody" class="text">
  <div id="1"><sup><a href="https://www.kitobook.com/compare/book/07/12/1/" title="сравнение переводов, параллельные ссылки">1</a></sup> Efrayim qabilasi lashkarini to‘plab, Iordan daryosining narigi qirg‘og‘idagi Zofunga o‘tib Yiftoxga do‘q qildi: — Nega sen Ommon xalqiga qarshi jang qilganingda bizni ham chaqirmading? Shu qilganing uchun biz seni uyingga qo‘shib yondirib yuboramiz!</div>
  <div id="2"><sup><a href="https://www.kitobook.com/compare/book/07/12/2/" title="сравнение переводов, параллельные ссылки">2</a></sup> — Men sizlarni yordamga chaqirgan edim–ku, — dedi Yiftox. — O‘shanda, bizga jabr–zulm o‘tkazgan Ommon xalqi bilan qattiq janjallashib qolganimda, o‘zingiz menga yordam bermadingiz– ku!</div>
  <div id="3"><sup><a href="https://www.kitobook.com/compare/book/07/12/3/" title="сравнение переводов, параллельные ссылки">3</a></sup> Sizlar menga yordam bermasligingizni bila turib, jonimni xatar ostiga qo‘ydim–da, Ommon xalqining ustiga bostirib borib hujum qildim. Egamiz esa ularni mening qo‘limga berdi. Nima uchun endi sizlar kelib menga qarshi urush qilmoqchisizlar?!</div>
  <div id="4"><sup><a href="https://www.kitobook.com/compare/book/07/12/4/" title="сравнение переводов, параллельные ссылки">4</a></sup> Efrayim qabilasidan bo‘lganlar Gilad avlodini haqoratlab: “Giladliklar kim bo‘libdi?! Ular bor– yo‘g‘i Efrayim qochoqlari–ku, ular hatto Efrayim va Manashe yerlarida yashab yurishibdi”, deb aytgan edilar. Shuning uchun Yiftox Gilad avlodidan bo‘lgan barcha erkaklarni yig‘ib, Efrayim qabilasi bilan jang qildi. Efrayim qabilasi bu jangda mag‘lub bo‘ldi.</div>
  <div id="5"><sup><a href="https://www.kitobook.com/compare/book/07/12/5/" title="сравнение переводов, параллельные ссылки">5</a></sup> Efrayim qabilasining omon qolgan jangchilarini qo‘lga tushirish uchun, Yiftox Iordan daryosining kechuv joylariga soqchilarni qo‘ydi. Qachonki Efrayim qochoqlaridan biri kelib: “O‘tib ketay”, deb ruxsat so‘raganda, soqchilar: “Mabodo Efrayim qabilasidanmasmisan?” deya savol berishardi. Qochoq: “Yo‘q”, deb javob bergach,</div>
  <div id="6"><sup><a href="https://www.kitobook.com/compare/book/07/12/6/" title="сравнение переводов, параллельные ссылки">6</a></sup> ular unga: “Unday bo‘lsa, Shibbolet, degin”, deyishar edi. O‘sha odam: “Sibbolet”, deb aytar edi, chunki Efrayim qabilasidagilar “Shibbolet” so‘zini to‘g‘ri talaffuz qila olmas edilar. “Sibbolet” degan odamni soqchilar Iordan kechuv joyining o‘zidayoq o‘ldirishardi. O‘sha kuni Efrayim qabilasidan qirq ikki ming nafar odam halok bo‘ldi.</div>
  <div id="7"><sup><a href="https://www.kitobook.com/compare/book/07/12/7/" title="сравнение переводов, параллельные ссылки">7</a></sup> Giladlik Yiftox olti yil Isroil xalqiga hakam bo‘ldi. So‘ng olamdan ko‘z yumib, Gilad hududidagi shaharlarning birida dafn qilindi.</div>
  <div id="8"><sup><a href="https://www.kitobook.com/compare/book/07/12/8/" title="сравнение переводов, параллельные ссылки">8</a></sup> Undan keyin Isroil xalqiga Baytlahmlik Ibsan hakam bo‘ldi.</div>
  <div id="9"><sup><a href="https://www.kitobook.com/compare/book/07/12/9/" title="сравнение переводов, параллельные ссылки">9</a></sup> Uning o‘ttiz o‘g‘li bilan o‘ttiz qizi bor edi. U qizlarini urug‘idan tashqariga uzatib, o‘g‘illariga kelinlarni ham boshqa urug‘lardan olib bergandi. Ibsan yetti yil Isroil xalqiga hakam bo‘ldi.</div>
  <div id="10"><sup><a href="https://www.kitobook.com/compare/book/07/12/10/" title="сравнение переводов, параллельные ссылки">10</a></sup> So‘ng olamdan o‘tib, Baytlahmda dafn qilindi.</div>
  <div id="11"><sup><a href="https://www.kitobook.com/compare/book/07/12/11/" title="сравнение переводов, параллельные ссылки">11</a></sup> Undan keyin Zabulun qabilasidan bo‘lgan Elo‘n ismli bir kishi hakam bo‘ldi. U o‘n yil davomida Isroilga rahnamolik qildi.</div>
  <div id="12"><sup><a href="https://www.kitobook.com/compare/book/07/12/12/" title="сравнение переводов, параллельные ссылки">12</a></sup> Elo‘n olamdan ko‘z yumdi va Zabulun hududidagi Oyjavlonda dafn qilindi.</div>
  <div id="13"><sup><a href="https://www.kitobook.com/compare/book/07/12/13/" title="сравнение переводов, параллельные ссылки">13</a></sup> Undan keyin Piratonlik Xilliyolning o‘g‘li Abdo‘n hakam bo‘ldi.</div>
  <div id="14"><sup><a href="https://www.kitobook.com/compare/book/07/12/14/" title="сравнение переводов, параллельные ссылки">14</a></sup> Uning qirqta o‘g‘li va o‘ttizta o‘g‘il nabirasi bor edi. Ular yetmishta eshakni minib yurishardi. Abdo‘n sakkiz yil Isroil xalqiga hakam bo‘ldi.</div>
  <div id="15"><sup><a href="https://www.kitobook.com/compare/book/07/12/15/" title="сравнение переводов, параллельные ссылки">15</a></sup> So‘ng Abdo‘n ham olamdan o‘tdi va Efrayim qirlaridagi ona shahri Piratonda dafn etildi. Ilgarilari o‘sha joylar Omolek xalqiga tegishli bo‘lgan.</div>
</div>