<div itemprop="articleBody" class="text">
  <div id="1"><sup><a href="https://www.kitobook.com/compare/book/07/04/1/" title="сравнение переводов, параллельные ссылки">1</a></sup> Ehudning o‘limidan so‘ng Isroil xalqi yana Egamizning oldida qabih ishlar qildi.</div>
  <div id="2"><sup><a href="https://www.kitobook.com/compare/book/07/04/2/" title="сравнение переводов, параллельные ссылки">2</a></sup> Egamiz esa ularni Xazor shahri taxtida o‘tirgan Kan’on shohi Yobinga qaram qilib qo‘ydi. Uning lashkarboshisi Xaroshet–Xagoyim shahrida yashagan Sisaro edi.</div>
  <div id="3"><sup><a href="https://www.kitobook.com/compare/book/07/04/3/" title="сравнение переводов, параллельные ссылки">3</a></sup> Yobinning to‘qqiz yuzta temir jang aravasi bor edi. Uning yigirma yil davomida o‘tkazib kelgan zulmiga chiday olmagan Isroil xalqi najot so‘rab, Egamizga iltijo qildi.</div>
  <div id="4"><sup><a href="https://www.kitobook.com/compare/book/07/04/4/" title="сравнение переводов, параллельные ссылки">4</a></sup> Ayni zamonda payg‘ambar ayol, Lappido‘tning xotini — Dobira Isroil xalqiga hakam bo‘lib xizmat qilayotgan edi.</div>
  <div id="5"><sup><a href="https://www.kitobook.com/compare/book/07/04/5/" title="сравнение переводов, параллельные ссылки">5</a></sup> U Rama va Baytil shaharlari o‘rtasida, Efrayim qirlaridagi ma’lum bir palma daraxti tagida o‘tirar, Isroil xalqi esa janjalli masalalarni yechish uchun uning oldiga borar edi. Keyinchalik xalq o‘sha palma daraxtiga Dobira, deb nom qo‘ydi.</div>
  <div id="6"><sup><a href="https://www.kitobook.com/compare/book/07/04/6/" title="сравнение переводов, параллельные ссылки">6</a></sup> Bir kuni Dobira Naftali yerlaridagi Kedesh shahriga bir odam jo‘natib, Baraqni chaqirtirib keldi. Baraq Abunavamning o‘g‘li edi. Dobira Baraqqa shunday dedi: — Isroil xalqining Xudosi — Egamiz senga amr qilmoqda: “Bor, o‘zing bilan Naftali va Zabulun qabilalaridan o‘n ming nafar odamni Tovur tog‘iga olib chiq.</div>
  <div id="7"><sup><a href="https://www.kitobook.com/compare/book/07/04/7/" title="сравнение переводов, параллельные ссылки">7</a></sup> Men Yobinning lashkarboshisi Sisaroni, jang aravalari va lashkari bilan Xishon soyligining yonida senga ro‘baro‘ qilaman. Bu jangda ularni sening qo‘lingga beraman.”</div>
  <div id="8"><sup><a href="https://www.kitobook.com/compare/book/07/04/8/" title="сравнение переводов, параллельные ссылки">8</a></sup> — Agar sen men bilan borsang, boraman, bormasang, men ham bormayman, — dedi Dobiraga Baraq.</div>
  <div id="9"><sup><a href="https://www.kitobook.com/compare/book/07/04/9/" title="сравнение переводов, параллельные ссылки">9</a></sup> Dobira shunday javob berdi: — Albatta sen bilan boraman, lekin bilginkim, bu g‘alaba senga sharaf keltirmaydi, zero, Egamiz Sisaroni ayol kishining qo‘liga beradi. Shunday qilib, Dobira Baraq bilan Kedeshga jo‘nadi.</div>
  <div id="10"><sup><a href="https://www.kitobook.com/compare/book/07/04/10/" title="сравнение переводов, параллельные ссылки">10</a></sup> Baraq Naftali bilan Zabulun lashkarlarini Kedeshga to‘pladi. To‘planganlardan o‘n mingtasi Baraqqa ergashdi, Dobira ham ular bilan bordi.</div>
  <div id="11"><sup><a href="https://www.kitobook.com/compare/book/07/04/11/" title="сравнение переводов, параллельные ссылки">11</a></sup> Shu orada Xayin xalqidan bo‘lgan Xaber ismli bir kishi o‘z urug‘–aymoqlaridan ajralib, boshqa joyga ko‘chib o‘tgan edi. U o‘z chodirini Kedeshning yaqinidagi, Zananimdagi eman daraxtining yoniga qurgan edi. O‘sha odam Musoning qaynag‘asi Xo‘vov urug‘idan edi.</div>
  <div id="12"><sup><a href="https://www.kitobook.com/compare/book/07/04/12/" title="сравнение переводов, параллельные ссылки">12</a></sup> Sisaro Abunavam o‘g‘li Baraqning Tovur tog‘iga chiqqanini eshitgach,</div>
  <div id="13"><sup><a href="https://www.kitobook.com/compare/book/07/04/13/" title="сравнение переводов, параллельные ссылки">13</a></sup> to‘qqiz yuz temir jang aravasi bilan barcha lashkarlarini Xaroshet– Xagoyimdan olib chiqib, Xishon soyligida to‘pladi.</div>
  <div id="14"><sup><a href="https://www.kitobook.com/compare/book/07/04/14/" title="сравнение переводов, параллельные ссылки">14</a></sup> Shunda Dobira Baraqqa dedi: “Qani, bo‘l! Egamiz bugun Sisaroni senga taslim qiladi. Xudoning O‘zi seni jangga boshlab boradi.” Baraq o‘n mingta odamga bosh bo‘lib, Tovur tog‘idan tushdi.</div>
  <div id="15"><sup><a href="https://www.kitobook.com/compare/book/07/04/15/" title="сравнение переводов, параллельные ссылки">15</a></sup> Baraq hujum qilgach, Sisaroni, uning jang aravalariyu lashkarlarini Egamiz sarosimaga soldi. Sisaro jang aravasidan tushdi–da, qochib qoldi.</div>
  <div id="16"><sup><a href="https://www.kitobook.com/compare/book/07/04/16/" title="сравнение переводов, параллельные ссылки">16</a></sup> Baraq jang aravalarini va lashkarlarni Xaroshet– Xagoyimgacha ta’qib qildi. Sisaroning barcha lashkarlarini qilichdan o‘tkazdi, ulardan birortasi ham omon qolmadi.</div>
  <div id="17"><sup><a href="https://www.kitobook.com/compare/book/07/04/17/" title="сравнение переводов, параллельные ссылки">17</a></sup> Sisaro qochib, Xaberning xotini Yovelning chodiriga bordi, chunki Xazor shohi Yobin Xaber urug‘i bilan sulh tuzgan edi. Xaber Xayin xalqidan edi.</div>
  <div id="18"><sup><a href="https://www.kitobook.com/compare/book/07/04/18/" title="сравнение переводов, параллельные ссылки">18</a></sup> Yovel Sisaroni qarshi olib: — Keling, to‘ram, ichkariga kiring, qo‘rqmang, — dedi. Sisaro ichkariga kirdi, Yovel uni chodir pardasining orqasiga yashirib qo‘ydi.</div>
  <div id="19"><sup><a href="https://www.kitobook.com/compare/book/07/04/19/" title="сравнение переводов, параллельные ссылки">19</a></sup> Keyin Sisaro unga: — Iltimos, ozgina suv ber, chanqab ketdim, — dedi. Yovel meshni ochib, unga sutdan ichirdi. So‘ng Sisaroni yana parda bilan to‘sib qo‘ydi.</div>
  <div id="20"><sup><a href="https://www.kitobook.com/compare/book/07/04/20/" title="сравнение переводов, параллельные ссылки">20</a></sup> U esa Yovelga shunday dedi: — Chodirning kiraverishiga borib tur, agar birortasi kelib sendan: “Bu yerda biror odam bormi?” — deb so‘rasa, “Yo‘q”, — deb javob ber.</div>
  <div id="21"><sup><a href="https://www.kitobook.com/compare/book/07/04/21/" title="сравнение переводов, параллельные ссылки">21</a></sup> Sisaro charchaganidan yotib uxlab qoldi. Xaberning xotini Yovel esa bir qo‘liga chodir qozig‘ini, boshqa qo‘liga bolg‘a olib sekingina uning oldiga bordi. Qoziqni Sisaroning chakkasiga qoqib, boshini yerga qadab qo‘ydi. Sisaro o‘ldi.</div>
  <div id="22"><sup><a href="https://www.kitobook.com/compare/book/07/04/22/" title="сравнение переводов, параллельные ссылки">22</a></sup> Yovel Sisaroni quvib kelayotgan Baraqni qarshi olgani chiqib: “Keling, men sizga qidirayotgan odamingizni ko‘rsataman”, — dedi. Baraq chodirga kirdi. Qarasa, Sisaro o‘lib yotibdi, chakkasiga qoziq qoqilgan ekan.</div>
  <div id="23"><sup><a href="https://www.kitobook.com/compare/book/07/04/23/" title="сравнение переводов, параллельные ссылки">23</a></sup> O‘sha kuni Xudo Kan’on xalqining shohi Yobinni Isroil xalqiga bo‘ysundirdi.</div>
  <div id="24"><sup><a href="https://www.kitobook.com/compare/book/07/04/24/" title="сравнение переводов, параллельные ссылки">24</a></sup> Isroil xalqi kundan–kunga kuchayib, oxiri Kan’on shohi Yobinni butunlay yo‘q qildi.</div>
</div>