<div itemprop="articleBody" class="text">
  <div id="1"><sup><a href="https://www.kitobook.com/compare/book/07/20/1/" title="сравнение переводов, параллельные ссылки">1</a></sup> Dan va Bersheva shaharlarining orasidagi keng hududda va Gilad o‘lkasida yashagan butun Isroil xalqi bir yoqadan bosh chiqarib, Egamiz huzurida Mispaxda to‘plandi.</div>
  <div id="2"><sup><a href="https://www.kitobook.com/compare/book/07/20/2/" title="сравнение переводов, параллельные ссылки">2</a></sup> Xudo ahlining yig‘inida jamiki Isroil qabilalarining yo‘lboshchilari va 400.000 qurollangan piyoda sipoh qatnashdi.</div>
  <div id="3"><sup><a href="https://www.kitobook.com/compare/book/07/20/3/" title="сравнение переводов, параллельные ссылки">3</a></sup> Mispaxdagi yig‘in haqidagi xabar tez orada Benyamin qabilasiga ham yetib bordi. Isroil xalqi shunday dedi: — Bu jinoyat qanday qilib yuz berganini bizga aytib ber.</div>
  <div id="4"><sup><a href="https://www.kitobook.com/compare/book/07/20/4/" title="сравнение переводов, параллельные ссылки">4</a></sup> O‘ldirilgan ayolning eri levi javob berdi: — Men xotinim bilan tunamoq uchun Benyamin qabilasiga qarashli Givo shahriga bordim.</div>
  <div id="5"><sup><a href="https://www.kitobook.com/compare/book/07/20/5/" title="сравнение переводов, параллельные ссылки">5</a></sup> Kechasi Givoning ba’zi bir odamlari uyni o‘rab olishdi. Ular meni o‘ldirmoqchi bo‘lib, mening o‘rnimga xotinimni shu qadar zo‘rlashdiki, bechora jon berdi.</div>
  <div id="6"><sup><a href="https://www.kitobook.com/compare/book/07/20/6/" title="сравнение переводов, параллельные ссылки">6</a></sup> Aql bovar qilmaydigan bu razolat Isroilda sodir bo‘ldi! Shuning uchun men xotinimning jasadini bo‘lak–bo‘lak qilib, bo‘laklarni Isroil bo‘ylab jo‘natdim.</div>
  <div id="7"><sup><a href="https://www.kitobook.com/compare/book/07/20/7/" title="сравнение переводов, параллельные ссылки">7</a></sup> Endi esa birodarlarim, hammalaringiz shu haqda mulohaza qilib, biron–bir maslahat beringlar.</div>
  <div id="8"><sup><a href="https://www.kitobook.com/compare/book/07/20/8/" title="сравнение переводов, параллельные ссылки">8</a></sup> Yig‘inda ishtirok etganlar turib bir ovozdan: — Birontamiz ham o‘z chodirimizga yoki uyimizga qaytib ketmaymiz, — dedi.</div>
  <div id="9"><sup><a href="https://www.kitobook.com/compare/book/07/20/9/" title="сравнение переводов, параллельные ссылки">9</a></sup> — Biz bunday qilamiz: Givoga qarshi jang qilishdan oldin, shaharga kim hujum qilishi kerakligini Xudodan so‘rab, qur’a tashlaymiz.</div>
  <div id="10"><sup><a href="https://www.kitobook.com/compare/book/07/20/10/" title="сравнение переводов, параллельные ссылки">10</a></sup> Isroil xalqining o‘ndan bir qismi jangchilarni oziq–ovqat bilan ta’minlab turadi. Qolganlar esa Benyamin yeridagi Givo aholisini Isroilda qilgan sharmandaligi uchun jazolaydi.</div>
  <div id="11"><sup><a href="https://www.kitobook.com/compare/book/07/20/11/" title="сравнение переводов, параллельные ссылки">11</a></sup> Shunday qilib, butun Isroil xalqi bir yoqadan bosh chiqarib, shaharga hujum qilish uchun to‘plandi.</div>
  <div id="12"><sup><a href="https://www.kitobook.com/compare/book/07/20/12/" title="сравнение переводов, параллельные ссылки">12</a></sup> Isroil qabilalari Benyamin qabilasi bo‘ylab odamlarni yuborib dedilar: “Ey, xaloyiq, orangizdagi ayrim odamlar dahshatli bir jinoyatga qo‘l urdi.</div>
  <div id="13"><sup><a href="https://www.kitobook.com/compare/book/07/20/13/" title="сравнение переводов, параллельные ссылки">13</a></sup> Givodagi buzuqlarni hoziroq bu yerga chiqaringlar, biz ularni o‘ldirib, Isroil xalqi orasidan yovuzlikni yo‘q qilamiz.” Ammo Benyamin qabilasi Isroil xalqining gaplariga quloq solmadi.</div>
  <div id="14"><sup><a href="https://www.kitobook.com/compare/book/07/20/14/" title="сравнение переводов, параллельные ссылки">14</a></sup> Ular shaharlaridan chiqib, Isroil xalqiga qarshi jang qilish uchun Givoga bordilar.</div>
  <div id="15"><sup><a href="https://www.kitobook.com/compare/book/07/20/15/" title="сравнение переводов, параллельные ссылки">15</a></sup> O‘sha kuni Givo shahridan bo‘lgan yetti yuzta saralangan jangchidan tashqari Benyamin qabilasining boshqa shaharlaridan kelgan qurollangan sipohlarning soni yigirma olti ming edi.</div>
  <div id="16"><sup><a href="https://www.kitobook.com/compare/book/07/20/16/" title="сравнение переводов, параллельные ссылки">16</a></sup> Bularning orasida yetti yuz nafar chapaqay askar bor edi. Ularning hammasi mohir mergan edi. Ularga bir tola sochni nishon qilib qo‘ygan taqdirda ham palaxmondan tosh otib, mo‘ljalga bexato tekkizishardi.</div>
  <div id="17"><sup><a href="https://www.kitobook.com/compare/book/07/20/17/" title="сравнение переводов, параллельные ссылки">17</a></sup> Isroil xalqi esa Benyamin qabilasidan ajralgan holda 400.000 qurollangan mohir jangchini to‘pladi.</div>
  <div id="18"><sup><a href="https://www.kitobook.com/compare/book/07/20/18/" title="сравнение переводов, параллельные ссылки">18</a></sup> Isroil lashkarlari Baytil shahridagi sajdagohga chiqib: “Oramizdan kim birinchi bo‘lib Benyamin qabilasiga hujum qilishi kerak?” — deya Xudoga iltijo qilishdi. “Yahudo qabilasi hujum qilsin”, — deb javob berdi Egamiz.</div>
  <div id="19"><sup><a href="https://www.kitobook.com/compare/book/07/20/19/" title="сравнение переводов, параллельные ссылки">19</a></sup> Keyingi kuni ertalab Isroil lashkarlari borib, Givo shahrining yaqinida qarorgoh qurishdi.</div>
  <div id="20"><sup><a href="https://www.kitobook.com/compare/book/07/20/20/" title="сравнение переводов, параллельные ссылки">20</a></sup> So‘ng Benyamin jangchilariga hujum qilish uchun Givo shahrining ro‘parasida saf tortishdi.</div>
  <div id="21"><sup><a href="https://www.kitobook.com/compare/book/07/20/21/" title="сравнение переводов, параллельные ссылки">21</a></sup> Benyamin jangchilari Givodan chiqib, Isroil lashkarlari bilan jang qilishdi. O‘sha kuni yigirma ikki ming Isroil sipohi halok bo‘ldi.</div>
  <div id="22"><sup><a href="https://www.kitobook.com/compare/book/07/20/22/" title="сравнение переводов, параллельные ссылки">22</a></sup> -</div>
  <div id="23"><sup><a href="https://www.kitobook.com/compare/book/07/20/23/" title="сравнение переводов, параллельные ссылки">23</a></sup> Isroil lashkarlari Egamizning huzuriga borib, kechgacha faryod qilishdi. Ular Egamizdan: “Benyamin qarindoshimizga qarshi yana jang qilaylikmi?” — deb so‘rashdi. “Ularga hujum qilinglar”, — deb javob berdi Egamiz. Isroil lashkarlari ko‘tarinki ruhda ilgarigiday avvalgi joyda saf tortishdi.</div>
  <div id="24"><sup><a href="https://www.kitobook.com/compare/book/07/20/24/" title="сравнение переводов, параллельные ссылки">24</a></sup> Ular ikkinchi kuni ham Benyamin jangchilariga qarshi jang qilishdi.</div>
  <div id="25"><sup><a href="https://www.kitobook.com/compare/book/07/20/25/" title="сравнение переводов, параллельные ссылки">25</a></sup> O‘sha kuni Benyamin jangchilari Givodan chiqib, yana o‘n sakkiz ming mohir Isroil sipohini o‘ldirishdi.</div>
  <div id="26"><sup><a href="https://www.kitobook.com/compare/book/07/20/26/" title="сравнение переводов, параллельные ссылки">26</a></sup> Shunda Isroil lashkarlari Baytilga qaytib, yig‘i–sig‘i qilishdi. Ular o‘sha kuni kechgacha Egamizning huzurida o‘tirib ro‘za tutishdi. Egamiz huzurida kuydiriladigan qurbonliklar va tinchlik qurbonliklarini keltirishdi.</div>
  <div id="27"><sup><a href="https://www.kitobook.com/compare/book/07/20/27/" title="сравнение переводов, параллельные ссылки">27</a></sup> Xudoning Ahd sandig‘i o‘sha yerda — Baytilda turgan edi,</div>
  <div id="28"><sup><a href="https://www.kitobook.com/compare/book/07/20/28/" title="сравнение переводов, параллельные ссылки">28</a></sup> Elazar o‘g‘li Finxaz esa Ahd sandig‘i yonida o‘z xizmatini ado etardi. Finxaz Horunning nabirasi edi. Isroil lashkarlari Egamizdan: “Qarindoshimiz Benyamin qabilasiga qarshi jang qilaylikmi, yo‘qmi?” — deb so‘rashdi. “Jang qilinglar, — deb javob berdi ularga Egamiz. — Ertaga Men ularni sizlarning qo‘lingizga beraman.”</div>
  <div id="29"><sup><a href="https://www.kitobook.com/compare/book/07/20/29/" title="сравнение переводов, параллельные ссылки">29</a></sup> Isroil lashkarlari Givoning tevarak–atrofidagi pistirmalarga odamlarni o‘tirg‘izib qo‘yishdi.</div>
  <div id="30"><sup><a href="https://www.kitobook.com/compare/book/07/20/30/" title="сравнение переводов, параллельные ссылки">30</a></sup> Keyin esa uchinchi marta Benyamin jangchilariga qarshi jang qilish uchun Givo ro‘parasida oldingiday saf tortishdi.</div>
  <div id="31"><sup><a href="https://www.kitobook.com/compare/book/07/20/31/" title="сравнение переводов, параллельные ссылки">31</a></sup> Benyamin jangchilari urushga chiqishdi. Isroil lashkarlari ilgarigidek chekina boshlashdi. Benyamin jangchilari Isroil lashkarlarini ta’qib qilib, shahardan uzoqlashib qolishdi. Ular Baytil va Givoga ketadigan katta yo‘llarda va ochiq maydonlarda o‘ttiztacha Isroil sipohini o‘ldirishdi.</div>
  <div id="32"><sup><a href="https://www.kitobook.com/compare/book/07/20/32/" title="сравнение переводов, параллельные ссылки">32</a></sup> Benyamin jangchilari: “Bular oldingiday tumtaraqay bo‘lishyapti”, deb o‘ylashgan edi. Aslida esa Isroil lashkarlari ularni shahardan uzoqlashtirish niyatida shunday qilishayotgan edi.</div>
  <div id="33"><sup><a href="https://www.kitobook.com/compare/book/07/20/33/" title="сравнение переводов, параллельные ссылки">33</a></sup> Isroil lashkarining asosiy qismi jang maydonini orqaga — Baal–Tamar shahri tomon tortdi. Shunda birdaniga G‘ibo tekisligidagi pistirmada yotgan sipohlar chiqishdi.</div>
  <div id="34"><sup><a href="https://www.kitobook.com/compare/book/07/20/34/" title="сравнение переводов, параллельные ссылки">34</a></sup> Isroil lashkarining o‘n ming saralangan jangchisi Givoga hujum qildi va u yerda qattiq jang boshlandi. Benyamin jangchilari bunday falokat yuz berishini kutishmagan edi.</div>
  <div id="35"><sup><a href="https://www.kitobook.com/compare/book/07/20/35/" title="сравнение переводов, параллельные ссылки">35</a></sup> Egamiz ularni Isroil lashkarlari oldida mag‘lub qildi. O‘sha kuni Isroil lashkarlari qurollangan 25.100 Benyamin jangchisini o‘ldirishdi.</div>
  <div id="36"><sup><a href="https://www.kitobook.com/compare/book/07/20/36/" title="сравнение переводов, параллельные ссылки">36</a></sup> Shunda Benyamin jangchilari mag‘lubiyatga uchraganlarini tushunishdi. Isroil lashkarining asosiy qismi Benyamin jangchilari oldida chekingan edi. Shu orqali ular Givo atrofidagi pistirmalarda o‘tirgan Isroil sipohlariga shaharga hujum qilish uchun qulay vaziyat yaratib bergan edilar.</div>
  <div id="37"><sup><a href="https://www.kitobook.com/compare/book/07/20/37/" title="сравнение переводов, параллельные ссылки">37</a></sup> Pistirmadagi sipohlar Givo tomon otildilar. Ular shahardagi bor odamni qirib tashladilar.</div>
  <div id="38"><sup><a href="https://www.kitobook.com/compare/book/07/20/38/" title="сравнение переводов, параллельные ссылки">38</a></sup> Isroil lashkarining asosiy qismi bilan pistirmadagi sipohlar o‘zaro shunday kelishib olgandilar: shahardan quyuq tutun chiqishi bilanoq,</div>
  <div id="39"><sup><a href="https://www.kitobook.com/compare/book/07/20/39/" title="сравнение переводов, параллельные ссылки">39</a></sup> Isroil lashkarining asosiy qismi orqaga qaytib jang qilishi kerak edi. Shu orada Benyamin jangchilari o‘ttiztacha Isroil sipohini o‘ldirgan edilar. Shu sababdan ular: “Isroil lashkari ilgarigiday chekinishi aniq”, deb o‘ylagan edilar.</div>
  <div id="40"><sup><a href="https://www.kitobook.com/compare/book/07/20/40/" title="сравнение переводов, параллельные ссылки">40</a></sup> Biroq ortga qaraganlarida shahardan quyuq tutun bulut bo‘lib ko‘tarilganini va butun shahar yong‘in ostida qolganini ko‘rdilar.</div>
  <div id="41"><sup><a href="https://www.kitobook.com/compare/book/07/20/41/" title="сравнение переводов, параллельные ссылки">41</a></sup> Shunda Isroil lashkarining asosiy qismi ortiga qaytdi. Benyamin jangchilari esa mag‘lubiyatga uchraganlarini anglab, sarosimaga tushdilar.</div>
  <div id="42"><sup><a href="https://www.kitobook.com/compare/book/07/20/42/" title="сравнение переводов, параллельные ссылки">42</a></sup> Ular Isroil lashkaridan qochmoqchi bo‘lib, sahro tomon yugurdilar, ammo qirg‘indan qochib qutula olmadilar. Chunki shahardan chiqib kelayotgan sipohlar bilan Isroil lashkarining asosiy qismi ularni ikki tomondan siqib kelayotgan edi.</div>
  <div id="43"><sup><a href="https://www.kitobook.com/compare/book/07/20/43/" title="сравнение переводов, параллельные ссылки">43</a></sup> Isroil lashkari Benyamin jangchilarini qurshovga olib, Givoning sharq tomonigacha to‘xtamay ta’qib qilib, o‘ldirdi.</div>
  <div id="44"><sup><a href="https://www.kitobook.com/compare/book/07/20/44/" title="сравнение переводов, параллельные ссылки">44</a></sup> Benyamin qabilasining o‘n sakkiz ming bahodir jangchisi halok bo‘ldi.</div>
  <div id="45"><sup><a href="https://www.kitobook.com/compare/book/07/20/45/" title="сравнение переводов, параллельные ссылки">45</a></sup> Boshqalari esa sahrodagi Rimmon qoyasiga qarab qochishdi. Isroil lashkarlari ulardan besh mingtasini katta yo‘llarda qirib tashladilar, qolganlarini esa Gido‘mgacha ta’qib qilib, yana ikki mingtasini o‘ldirdilar.</div>
  <div id="46"><sup><a href="https://www.kitobook.com/compare/book/07/20/46/" title="сравнение переводов, параллельные ссылки">46</a></sup> O‘sha kuni Benyamin qabilasidan jami yigirma besh ming qurollangan dovyurak jangchi halok bo‘ldi.</div>
  <div id="47"><sup><a href="https://www.kitobook.com/compare/book/07/20/47/" title="сравнение переводов, параллельные ссылки">47</a></sup> Ammo olti yuzta sipoh sahrodagi Rimmon qoyasiga qochishga muvaffaq bo‘ldi. Ular to‘rt oy mobaynida u yerda yashab yurdilar.</div>
  <div id="48"><sup><a href="https://www.kitobook.com/compare/book/07/20/48/" title="сравнение переводов, параллельные ссылки">48</a></sup> Isroil lashkarlari Benyamin shaharlariga qaytib, u yerda qolgan–qutgan odamlarni, mollarni, barcha jonzotni qirib tashladilar, atrofdagi shaharlarga o‘t qo‘ydilar.</div>
</div>