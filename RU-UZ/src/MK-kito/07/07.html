<div itemprop="articleBody" class="text">
  <div id="1"><sup><a href="https://www.kitobook.com/compare/book/07/07/1/" title="сравнение переводов, параллельные ссылки">1</a></sup> Yerubbaal, ya’ni Gido‘n, hamma lashkarlari bilan barvaqt turib, qarorgohini Xaro‘d bulog‘ining bo‘yida joylashtirdi. Midiyonlarning qarorgohi esa ulardan shimolda, Mo‘re tepaligining yonidagi vodiyda joylashgan edi.</div>
  <div id="2"><sup><a href="https://www.kitobook.com/compare/book/07/07/2/" title="сравнение переводов, параллельные ссылки">2</a></sup> Egamiz Gido‘nga dedi: “Sening lashkaring juda ko‘p bo‘lgani uchun, Midiyonlarni qo‘llaringga berolmayman. Aks holda Isroil xalqi, Meni ulug‘lamay, g‘alabaga o‘z kuchimiz bilan erishdik, deb o‘ziga bino qo‘yadi.</div>
  <div id="3"><sup><a href="https://www.kitobook.com/compare/book/07/07/3/" title="сравнение переводов, параллельные ссылки">3</a></sup> Dushmandan qo‘rqqanlarga ijozat ber, Gilad tog‘ini tark etib, uylariga qaytib ketsinlar.” Shunday qilib, odamlarning yigirma ikki mingtasi qaytib ketib, o‘n mingtasi qoldi.</div>
  <div id="4"><sup><a href="https://www.kitobook.com/compare/book/07/07/4/" title="сравнение переводов, параллельные ссылки">4</a></sup> Keyin Egamiz Gido‘nga dedi: “Qolgan lashkar ham ko‘plik qiladi. Ularni suv bo‘yiga olib tush, u yerda senga ularni ajratib beraman. Men senga, bunisi sen bilan boradi, deganim sen bilan boradi, bunisi esa sen bilan bormaydi, deganim sen bilan bormaydi.”</div>
  <div id="5"><sup><a href="https://www.kitobook.com/compare/book/07/07/5/" title="сравнение переводов, параллельные ссылки">5</a></sup> Gido‘n lashkarni suv bo‘yiga olib tushdi. Egamiz unga dedi: “Suvni itga o‘xshab, yalab ichganlarning hammasini bir tarafga, cho‘kkalab ichganlarni esa boshqa tarafga turg‘izib qo‘y.”</div>
  <div id="6"><sup><a href="https://www.kitobook.com/compare/book/07/07/6/" title="сравнение переводов, параллельные ссылки">6</a></sup> Suvni hovuchlab yalaganlarning soni uch yuzta edi. Lashkarlarning qolganlari esa cho‘kkalab suvni ichgandi.</div>
  <div id="7"><sup><a href="https://www.kitobook.com/compare/book/07/07/7/" title="сравнение переводов, параллельные ссылки">7</a></sup> Egamiz Gido‘nga dedi: “Suvni yalab ichgan uch yuzta odam bilan sizlarni ozod qilib, Midiyonlarni qo‘llaringga beraman. Qolganlarni qo‘yib yubor, uylariga qaytib ketaverishsin.”</div>
  <div id="8"><sup><a href="https://www.kitobook.com/compare/book/07/07/8/" title="сравнение переводов, параллельные ссылки">8</a></sup> Gido‘n uch yuzta odamdan boshqa hammasini uylariga qaytarib yubordi. Ammo ketganlarning oziq–ovqatu burg‘ularini olib qoldi. Midiyonlarning qarorgohi pastda, vodiyda joylashgan edi.</div>
  <div id="9"><sup><a href="https://www.kitobook.com/compare/book/07/07/9/" title="сравнение переводов, параллельные ссылки">9</a></sup> O‘sha kuni kechasi Egamiz Gido‘nga dedi: “Tur, qarorgohga hujum qil. Men uni sening qo‘lingga berdim.</div>
  <div id="10"><sup><a href="https://www.kitobook.com/compare/book/07/07/10/" title="сравнение переводов, параллельные ссылки">10</a></sup> Agar qo‘rqayotgan bo‘lsang, Purax degan xizmatkoringni olib, qarorgohga tush.</div>
  <div id="11"><sup><a href="https://www.kitobook.com/compare/book/07/07/11/" title="сравнение переводов, параллельные ссылки">11</a></sup> Midiyonlarning gapini eshitgach, yurak yutib qarorgohga hujum qilasan.” Gido‘n Purax ismli xizmatkorini olib pastga, yov qarorgohining etagiga tushdi.</div>
  <div id="12"><sup><a href="https://www.kitobook.com/compare/book/07/07/12/" title="сравнение переводов, параллельные ссылки">12</a></sup> Midiyonlar, Omolek xalqi va sharqdagi ko‘chmanchilar vodiyda chigirtka kabi g‘ijillab yotardi. Ularning tuyalari esa dengiz qirg‘og‘idagi qum kabi son–sanoqsiz edi.</div>
  <div id="13"><sup><a href="https://www.kitobook.com/compare/book/07/07/13/" title="сравнение переводов, параллельные ссылки">13</a></sup> Gido‘n yov qarorgohiga yetib borganda, bir odam o‘zining birodariga tushini aytib berayotganini eshitib qoldi. O‘sha odam shunday hikoya qilayotgan edi: — Men bir tush ko‘rdim. Tushimda arpadan pishirilgan qandaydir bir non Midiyon qarorgohiga yumalab kelib, chodirga urilibdi. Chodir esa ag‘darilib tushibdi.</div>
  <div id="14"><sup><a href="https://www.kitobook.com/compare/book/07/07/14/" title="сравнение переводов, параллельные ссылки">14</a></sup> — Bu aniq Isroil xalqidan bo‘lgan Yo‘sh o‘g‘li Gido‘nning qilichidir! — dedi birodari. — Xudo Midiyonlarni barcha lashkar–pashkari bilan uning qo‘liga bergan ekan–da!</div>
  <div id="15"><sup><a href="https://www.kitobook.com/compare/book/07/07/15/" title="сравнение переводов, параллельные ссылки">15</a></sup> Gido‘n tush ta’birini eshitgach, Xudoga sajda qildi. Orqaga — Isroil xalqining qarorgohiga qaytib: “Qani, ketdik! Egamiz Midiyon lashkarlarini qo‘limizga berdi”, — dedi.</div>
  <div id="16"><sup><a href="https://www.kitobook.com/compare/book/07/07/16/" title="сравнение переводов, параллельные ссылки">16</a></sup> Keyin uch yuzta odamni uch qismga bo‘lib, har birining qo‘liga bittadan burg‘u va bo‘sh ko‘zadan berdi. Ko‘zalarning ichida esa bittadan mash’ala bor edi.</div>
  <div id="17"><sup><a href="https://www.kitobook.com/compare/book/07/07/17/" title="сравнение переводов, параллельные ссылки">17</a></sup> Gido‘n lashkarlariga shunday dedi: — Yov qarorgohiga yaqinlashganimda meni yaxshilab kuzatib turinglar. Men nima qilsam, sizlar ham shuni qilinglar.</div>
  <div id="18"><sup><a href="https://www.kitobook.com/compare/book/07/07/18/" title="сравнение переводов, параллельные ссылки">18</a></sup> Qarorgohni o‘rab olinglar. Men yonimdagilar bilan burg‘u chalganimda, sizlar ham burg‘u chalib, ovozingiz boricha: “Egamiz va Gido‘n uchun olg‘a!” deb baqiringlar.</div>
  <div id="19"><sup><a href="https://www.kitobook.com/compare/book/07/07/19/" title="сравнение переводов, параллельные ссылки">19</a></sup> Yarim tunda, dushman qarorgohida soqchilar endi almashib bo‘lgan paytda, Gido‘n yonidagi yuzta odam bilan qarorgohga yaqinlashdi. Ular burg‘u chalib, qo‘llaridagi ko‘zalarni charsillatib sindirdilar.</div>
  <div id="20"><sup><a href="https://www.kitobook.com/compare/book/07/07/20/" title="сравнение переводов, параллельные ссылки">20</a></sup> Lashkarlarning qolgan ikki qismi ham burg‘u chalib, ko‘zalarni sindirdi. Hammalari o‘ng qo‘llarida burg‘u, chap qo‘llarida mash’ala ushlagancha: “Egamiz va Gido‘n uchun olg‘a!” — deb qichqirdilar.</div>
  <div id="21"><sup><a href="https://www.kitobook.com/compare/book/07/07/21/" title="сравнение переводов, параллельные ссылки">21</a></sup> Gido‘n odamlarining har biri qarorgoh atrofidagi o‘z joyida turardi. Qarorgohdagilar esa sarosima ichida, baqirib qochishardi.</div>
  <div id="22"><sup><a href="https://www.kitobook.com/compare/book/07/07/22/" title="сравнение переводов, параллельные ссылки">22</a></sup> Gido‘nning uch yuzta odami burg‘u chalganda, dushman qarorgohidagi lashkarlar bir– birini o‘ldira boshladilar. Bu Egamizning qudrati edi. So‘ng Midiyon lashkarlari Zariro tomon yugurib, to Bayt–Shittaxgacha, Tabbot yaqinidagi Ovil–Maxla shahrining chegarasigacha qochishdi.</div>
  <div id="23"><sup><a href="https://www.kitobook.com/compare/book/07/07/23/" title="сравнение переводов, параллельные ссылки">23</a></sup> Shunda Gido‘n Midiyonlarni ta’qib qilish uchun Naftali, Osher va Manashe qabilalarining odamlarini chaqirtirdi.</div>
  <div id="24"><sup><a href="https://www.kitobook.com/compare/book/07/07/24/" title="сравнение переводов, параллельные ссылки">24</a></sup> U butun Efrayim qirlari bo‘ylab choparlar jo‘natib dedi: “Pastga tushib Midiyonlarga qarshi jang qilinglar. Iordan daryosining va Bayt– Borogacha bo‘lgan barcha suv oqimlarining kechuv joylarini qo‘lga olib, Midiyonlarning o‘tishiga yo‘l qo‘ymanglar.” Efrayim odamlarining hammasi to‘planib, Iordan daryosining va Bayt– Borogacha bo‘lgan barcha suv oqimlarining kechuv joylarini egallab oldilar.</div>
  <div id="25"><sup><a href="https://www.kitobook.com/compare/book/07/07/25/" title="сравнение переводов, параллельные ссылки">25</a></sup> Ular Midiyonlarning ikkita lashkarboshisi Oriv va Zayovni Iordanning sharqiy qirg‘og‘igacha ta’qib qilib, qo‘lga olishdi. Orivni bir qoyaning oldida, Zayovni esa sharob tayyorlanadigan chuqurning oldida o‘ldirishdi. Keyinchalik bu joylar Oriv qoyasi va Zayov chuquri, deb ataladigan bo‘ldi. So‘ng Midiyonlarni ta’qib qilishda davom etib, Oriv va Zayovning boshlarini Gido‘nga olib borishdi.</div>
</div>