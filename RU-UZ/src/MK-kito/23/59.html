<div itemprop="articleBody" class="text">
  <div id="1"><sup><a href="https://www.kitobook.com/compare/book/23/59/1/" title="сравнение переводов, параллельные ссылки">1</a></sup> Nima, Egamizning qo‘li qisqami? Qutqarolmasa! Qulog‘i og‘irmi? Eshitmay qolsa!</div>
  <div id="2"><sup><a href="https://www.kitobook.com/compare/book/23/59/2/" title="сравнение переводов, параллельные ссылки">2</a></sup> Axir, o‘z ayblaringiz sizni Xudoyingizdan ayirdi, Gunohlaringiz tufayli U sizdan yuz o‘girdi, Ibodatlaringizga quloq solmaydi.</div>
  <div id="3"><sup><a href="https://www.kitobook.com/compare/book/23/59/3/" title="сравнение переводов, параллельные ссылки">3</a></sup> Ana, qo‘llaringiz qonga bulg‘angan, Barmoqlaringiz gunohga botgan, Og‘zingizdan yolg‘on chiqaveradi, Tilingiz haqsizlikni gapiradi.</div>
  <div id="4"><sup><a href="https://www.kitobook.com/compare/book/23/59/4/" title="сравнение переводов, параллельные ссылки">4</a></sup> Hech kimsa adolat bo‘lsin, deb aytmaydi, Hech kimsa haqiqat uchun kurashmaydi. Behuda gaplardan umid qilib, yolg‘onlar aytadi, Buzuqlikka homilador bo‘lib, yovuzlik tug‘adi.</div>
  <div id="5"><sup><a href="https://www.kitobook.com/compare/book/23/59/5/" title="сравнение переводов, параллельные ссылки">5</a></sup> Sizlar ilonning tuxumini bosasiz, O‘rgimchak uyasini to‘qiysiz, Sizlarning tuxumingizni yeganlar o‘ladi. Agar bitta tuxumini bosib olsalar, Undan zaharli ilon o‘rmalab chiqadi.</div>
  <div id="6"><sup><a href="https://www.kitobook.com/compare/book/23/59/6/" title="сравнение переводов, параллельные ссылки">6</a></sup> To‘qigan uyangizdan kiyim chiqmaydi, Siz to‘qiganlar bilan hech kim ustini yopa olmaydi. Sizlarning ishingiz yaramas ishlardir, Sizlarning qo‘llaringiz zo‘ravonlikka to‘la.</div>
  <div id="7"><sup><a href="https://www.kitobook.com/compare/book/23/59/7/" title="сравнение переводов, параллельные ссылки">7</a></sup> Fosiqlarning oyog‘i yomonlikka shoshiladi, Ular behuda qon to‘kishga juda usta. Ularning fikri–zikri gunoh bilan band, Qadamidan halokatu vayrona keladi.</div>
  <div id="8"><sup><a href="https://www.kitobook.com/compare/book/23/59/8/" title="сравнение переводов, параллельные ссылки">8</a></sup> Ular tinchlik yo‘llarini bilmaydi, Yurgan yo‘lida adolat yo‘q. O‘zlariga egri yo‘llar qildilar, Bu yo‘ldan yurganlar tinchlik bilmaydi.</div>
  <div id="9"><sup><a href="https://www.kitobook.com/compare/book/23/59/9/" title="сравнение переводов, параллельные ссылки">9</a></sup> Shu bois adolat bizdan uzoq, Xudo bizni qutqarmaydi. Nur izlaymiz, ammo faqatgina zulmat bor, Yorug‘lik izlaymiz, ammo zulmatda yuramiz.</div>
  <div id="10"><sup><a href="https://www.kitobook.com/compare/book/23/59/10/" title="сравнение переводов, параллельные ссылки">10</a></sup> Ko‘rlarday devorni ushlab yuramiz, Ko‘zi ko‘rmaydiganlarday paypaslanamiz. Kuppa–kunduzi tundagiday qoqilamiz, Tiriklar orasida o‘liklardaymiz.</div>
  <div id="11"><sup><a href="https://www.kitobook.com/compare/book/23/59/11/" title="сравнение переводов, параллельные ссылки">11</a></sup> Hammamiz ayiq kabi bo‘kiryapmiz, Hammamiz musicha kabi nola qilyapmiz. Adolat kutyapmiz, ammo u yo‘qdir, Najot kutyapmiz, ammo u bizdan uzoqda.</div>
  <div id="12"><sup><a href="https://www.kitobook.com/compare/book/23/59/12/" title="сравнение переводов, параллельные ссылки">12</a></sup> Ha, Xudo oldida ko‘p itoatsizlik qildik, Gunohlarimiz bizga qarshi guvohlik berib turibdi. Itoatsizligimiz ko‘z o‘ngimizda, Ayblarimizni o‘zimiz bilamiz.</div>
  <div id="13"><sup><a href="https://www.kitobook.com/compare/book/23/59/13/" title="сравнение переводов, параллельные ссылки">13</a></sup> Itoatsizlik qildik, Egamizni aldadik, Xudoyimizdan yuz o‘girdik, Zulm qo‘zg‘adik, xiyonat qildik, Yurakda yolg‘on gaplar to‘qib gapirdik.</div>
  <div id="14"><sup><a href="https://www.kitobook.com/compare/book/23/59/14/" title="сравнение переводов, параллельные ссылки">14</a></sup> Adolat chekindi, solihlik uzoqqa ketdi. Axir, haqiqat quvib chiqarildi, Haqqoniylik oramizga kira olmaydi.</div>
  <div id="15"><sup><a href="https://www.kitobook.com/compare/book/23/59/15/" title="сравнение переводов, параллельные ссылки">15</a></sup> Hech qayerda haqiqat yo‘q, Yomonlikdan chekingan halokatga yo‘liqdi. Egamiz bularni ko‘rib, Adolat yo‘qligidan ozor chekdi.</div>
  <div id="16"><sup><a href="https://www.kitobook.com/compare/book/23/59/16/" title="сравнение переводов, параллельные ссылки">16</a></sup> Mazlumlarga yordam beradigan Hech kimsa yo‘qligini ko‘rdi, Hech kim yo‘qligidan U hayratda qoldi. Shunda Egamiz O‘z qo‘li bilan qutqarishga kirishdi, Xudoning O‘zi ularga najot berdi.</div>
  <div id="17"><sup><a href="https://www.kitobook.com/compare/book/23/59/17/" title="сравнение переводов, параллельные ссылки">17</a></sup> U adolatni sovutday kiyib oldi, Najot dubulg‘asini boshiga kiydi, Egamiz qasosni libosday kiyib oldi, Rashkni chopon qilib o‘rab oldi.</div>
  <div id="18"><sup><a href="https://www.kitobook.com/compare/book/23/59/18/" title="сравнение переводов, параллельные ссылки">18</a></sup> Har kimga qilganiga yarasha javob beradi, O‘z dushmanlariga g‘azab sochadi, G‘animlaridan qasos oladi, Dengiz ortidagi yurtlarga Qilganlariga yarasha to‘liq qaytaradi.</div>
  <div id="19"><sup><a href="https://www.kitobook.com/compare/book/23/59/19/" title="сравнение переводов, параллельные ссылки">19</a></sup> G‘arbda Egamizning nomidan qo‘rqadilar, Sharqda Uning shuhratidan qo‘rquvga tushadilar. Mana, Egamiz daryoday keladi. O‘zining Ruhi da’vat etayotgan Kuchli daryoday keladi.</div>
  <div id="20"><sup><a href="https://www.kitobook.com/compare/book/23/59/20/" title="сравнение переводов, параллельные ссылки">20</a></sup> Egamiz shunday aytmoqda: “Qutqaruvchi Quddusga keladi, Yoqub naslining gunohdan qaytganlariga keladi.”</div>
  <div id="21"><sup><a href="https://www.kitobook.com/compare/book/23/59/21/" title="сравнение переводов, параллельные ссылки">21</a></sup> Egamiz shunday deydi: “Siz bilan qiladigan ahdim shudir: Sizga bergan Ruhim, og‘zingizga solgan so‘zlarim sizlarni tark etmaydi. Hozirdan boshlab to abad sizlarni, bolalaringizni, nabiralaringizni hech tark etmaydi.”</div>
</div>