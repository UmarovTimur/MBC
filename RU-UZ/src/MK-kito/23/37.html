<div itemprop="articleBody" class="text">
  <div id="1"><sup><a href="https://www.kitobook.com/compare/book/23/37/1/" title="сравнение переводов, параллельные ссылки">1</a></sup> Shoh Hizqiyo bularni eshitgach, qayg‘udan liboslarini yirtdi. Qanorga o‘ranib, Egamizning uyiga bordi.</div>
  <div id="2"><sup><a href="https://www.kitobook.com/compare/book/23/37/2/" title="сравнение переводов, параллельные ссылки">2</a></sup> Hizqiyo bosh vazir Eliyaqimga, kotib Shavna va oqsoqol ruhoniylarga, qanorga o‘raninglar, dedi–da, ularni Omiz o‘g‘li Ishayo payg‘ambar oldiga yubordi.</div>
  <div id="3"><sup><a href="https://www.kitobook.com/compare/book/23/37/3/" title="сравнение переводов, параллельные ссылки">3</a></sup> Ular Ishayoga shunday dedilar: — Hizqiyo aytyaptiki: “Bugun jafo chekyapmiz, tanbeh eshityapmiz, sharmanda bo‘lyapmiz. Biz ko‘zi yoriyotgan, lekin tug‘ish uchun madori qolmagan ayolga o‘xshaymiz.</div>
  <div id="4"><sup><a href="https://www.kitobook.com/compare/book/23/37/4/" title="сравнение переводов, параллельные ссылки">4</a></sup> Balki Ossuriya mulozimining so‘zlarini Egang Xudo eshitar. Barhayot Xudoni tahqirlasin, deb Ossuriya shohi o‘zining mulozimini yuboribdi. Balki Egang Xudo eshitib, bu so‘zlar uchun uni jazolar. Endi yurtda qolgan xalq uchun iltijo qil.”</div>
  <div id="5"><sup><a href="https://www.kitobook.com/compare/book/23/37/5/" title="сравнение переводов, параллельные ссылки">5</a></sup> Shoh Hizqiyoning a’yonlari Ishayoning oldiga kelganda,</div>
  <div id="6"><sup><a href="https://www.kitobook.com/compare/book/23/37/6/" title="сравнение переводов, параллельные ссылки">6</a></sup> Ishayo ularga shunday dedi: — Shohingizga shu gaplarni yetkazinglar: “Egamiz shunday aytmoqda: ‘Ossuriya shohining qullari Meni haqoratlab aytgan so‘zlaridan qo‘rqma.</div>
  <div id="7"><sup><a href="https://www.kitobook.com/compare/book/23/37/7/" title="сравнение переводов, параллельные ссылки">7</a></sup> Men Ossuriya shohiga bir ruh yuboraman. Shoh bir mish–mishni eshitib, o‘z yurtiga qaytib ketadi. Unga o‘z yurtida ajal keltiraman.’”</div>
  <div id="8"><sup><a href="https://www.kitobook.com/compare/book/23/37/8/" title="сравнение переводов, параллельные ссылки">8</a></sup> Ossuriya shohi Sanxarivning Laxish shahridan ketganini shohning mulozimi eshitdi. Keyin u ham qaytib ketdi. Shohni Libna shahriga qarshi urishayotgan yerida topdi.</div>
  <div id="9"><sup><a href="https://www.kitobook.com/compare/book/23/37/9/" title="сравнение переводов, параллельные ссылки">9</a></sup> Sanxariv: “Habashiston shohi Tirxoqo sen bilan urush qilgani otlandi”, degan bir xabarni eshitdi. U bu gapni eshitib, Yahudo shohi Hizqiyoga elchilar orqali shu gapni yetkazdi:</div>
  <div id="10"><sup><a href="https://www.kitobook.com/compare/book/23/37/10/" title="сравнение переводов, параллельные ссылки">10</a></sup> “Umid qilgan Xudoying, ‘Quddus Ossuriya shohiga taslim bo‘lmaydi’, deb seni aldamasin.</div>
  <div id="11"><sup><a href="https://www.kitobook.com/compare/book/23/37/11/" title="сравнение переводов, параллельные ссылки">11</a></sup> Mana, o‘zing eshitgansan–ku! Ossuriya shohlari hamma yurtlarni yer bilan yakson qilgan. Endi sen qutulaman, deb o‘ylayapsanmi?!</div>
  <div id="12"><sup><a href="https://www.kitobook.com/compare/book/23/37/12/" title="сравнение переводов, параллельные ссылки">12</a></sup> Otalarim qancha xalqlarni xonavayron qildi. Ularni xudolari qutqarmadi–ku! Gozan, Xoron, Razaf aholisi, Talassarda yashagan Eden xalqlari qutula oldimi?!</div>
  <div id="13"><sup><a href="https://www.kitobook.com/compare/book/23/37/13/" title="сравнение переводов, параллельные ссылки">13</a></sup> Qani, ayt–chi, Xomat shahrining shohi qani endi?! Arpad, Sefarvayim, Xana, Ivvax shaharlarining shohlari qani?!”</div>
  <div id="14"><sup><a href="https://www.kitobook.com/compare/book/23/37/14/" title="сравнение переводов, параллельные ссылки">14</a></sup> Hizqiyo xabarchilarning qo‘lidan maktubni olib o‘qigach, Egamizning uyiga kirdi. Maktubni Egamizning oldida yoydi.</div>
  <div id="15"><sup><a href="https://www.kitobook.com/compare/book/23/37/15/" title="сравнение переводов, параллельные ссылки">15</a></sup> Keyin u Egamizga yolvorib ibodat qildi:</div>
  <div id="16"><sup><a href="https://www.kitobook.com/compare/book/23/37/16/" title="сравнение переводов, параллельные ссылки">16</a></sup> “Ey ikki karub orasida taxt qurgan Isroil xalqining Xudosi — Sarvari Olam! Butun yer yuzidagi shohliklarning tanho Xudosi Sensan. Osmonni va yerni Sen yaratgansan.</div>
  <div id="17"><sup><a href="https://www.kitobook.com/compare/book/23/37/17/" title="сравнение переводов, параллельные ссылки">17</a></sup> Ey Egamiz! Quloq solib, eshit. Ey Egamiz, ko‘zlaringni ochib, qara. Sanxarivning hamma aytganlarini, u barhayot Xudoni qanday haqoratlaganini bilib qo‘y.</div>
  <div id="18"><sup><a href="https://www.kitobook.com/compare/book/23/37/18/" title="сравнение переводов, параллельные ссылки">18</a></sup> Ey Egamiz! Biz bilamizki, Ossuriya shohlari hamma xalqlarni va ularning yurtlarini vayron qilganlar.</div>
  <div id="19"><sup><a href="https://www.kitobook.com/compare/book/23/37/19/" title="сравнение переводов, параллельные ссылки">19</a></sup> O‘sha xalqlarning xudolarini olovda yoqib, yo‘q qilganlar. Chunki o‘sha narsalar xudolar emas, balki inson qo‘li bilan yog‘ochdan, toshdan yasalgan narsalar edi.</div>
  <div id="20"><sup><a href="https://www.kitobook.com/compare/book/23/37/20/" title="сравнение переводов, параллельные ссылки">20</a></sup> Ey Egamiz Xudo! Endi Sen bizni Sanxarivning qo‘lidan qutqargin. Toki butun yer yuzidagi shohliklar bilsin, Sen tanho Egamizsan!”</div>
  <div id="21"><sup><a href="https://www.kitobook.com/compare/book/23/37/21/" title="сравнение переводов, параллельные ссылки">21</a></sup> Omiz o‘g‘li Ishayo Hizqiyoga shunday xabar yubordi: “Isroil xalqining Xudosi — Egamiz aytmoqda: ‘Ossuriya shohi Sanxariv haqida qilgan iltijolaringni eshitdim.’</div>
  <div id="22"><sup><a href="https://www.kitobook.com/compare/book/23/37/22/" title="сравнение переводов, параллельные ссылки">22</a></sup> Egamiz unga qarshi shu so‘zlarni menga ayon qildi: ‘Bokira qiz Quddus sendan nafratlanadi, Ustingdan kuladi. Go‘zal Sion orqangdan masxara qiladi, Boshini chayqaydi.</div>
  <div id="23"><sup><a href="https://www.kitobook.com/compare/book/23/37/23/" title="сравнение переводов, параллельные ссылки">23</a></sup> Kimni haqorat qilding o‘zi? Kimni tahqirlading? Kimga qo‘rs gapirding? Kiborlarcha boqding, hey? Isroil xalqining muqaddas Xudosiga!</div>
  <div id="24"><sup><a href="https://www.kitobook.com/compare/book/23/37/24/" title="сравнение переводов, параллельные ссылки">24</a></sup> O‘z qullaring orqali Men, Rabbiyni haqorat qilding. O‘zing haqingda aytdingki: «Tog‘ cho‘qqilarini jang aravalari bilan zabt etdim. Lubnondagi inson qadami yetmagan joylarga yetib bordim. Eng baland sadr daraxtlarini, Eng a’lo sarv daraxtlarini qo‘pordim. Lubnonning eng uzoq tepaliklariga, Hatto eng qalin o‘rmonlariga yetib bordim.</div>
  <div id="25"><sup><a href="https://www.kitobook.com/compare/book/23/37/25/" title="сравнение переводов, параллельные ссылки">25</a></sup> Men quduqlar qazib, suvlaridan ichdim. Misrning hamma daryolarini Oyog‘im kafti bilan quritdim».</div>
  <div id="26"><sup><a href="https://www.kitobook.com/compare/book/23/37/26/" title="сравнение переводов, параллельные ссылки">26</a></sup> Eshitmaganmisan, ey Sanxariv, Ancha oldin mo‘ljallab qo‘ygan edim, Buni azaldan reja qilgan edim. Endi amalga oshirdim. Qal’alarni vayronaga aylantirsin, deb Men senga kuch berdim.</div>
  <div id="27"><sup><a href="https://www.kitobook.com/compare/book/23/37/27/" title="сравнение переводов, параллельные ссылки">27</a></sup> Qo‘l, qanoti qirqildi shahar ahlining, Vahimaga tushib, uyatga qoldilar. Ular dalada o‘sgan o‘t, yangi maysalardaydir. Tomlarda o‘sgan maysalarga o‘xshab, Yetilmasdan oldin qurib qoldilar.</div>
  <div id="28"><sup><a href="https://www.kitobook.com/compare/book/23/37/28/" title="сравнение переводов, параллельные ссылки">28</a></sup> Seni har tomondan bilaman, ey Sanxariv! Qachon urushga chiqib, Uyingga qachon qaytishingni ham bilaman. Bilaman: Mendan g‘azabdasan.</div>
  <div id="29"><sup><a href="https://www.kitobook.com/compare/book/23/37/29/" title="сравнение переводов, параллельные ссылки">29</a></sup> Mendan qattiq g‘azabdasan. Manmanliging qulog‘imga yetib keldi. Endi men burningdan halqamni, Og‘zingdan suvlig‘imni o‘tkazaman. Kelgan yo‘lingdan seni qaytarib olib ketaman.’</div>
  <div id="30"><sup><a href="https://www.kitobook.com/compare/book/23/37/30/" title="сравнение переводов, параллельные ссылки">30</a></sup> Ey Hizqiyo, mana bular sen uchun nishona bo‘ladi: bu yil o‘z–o‘zidan yerdan o‘sib chiqqanlarni tanovul qilasiz. Ikkinchi yil birinchisining o‘rnidan o‘sib chiqqanini yeysizlar. Uchinchi yil esa urug‘ ekib, hosil o‘rasiz. Uzumzorlar barpo qilib, mevasin tanovul qilasiz.</div>
  <div id="31"><sup><a href="https://www.kitobook.com/compare/book/23/37/31/" title="сравнение переводов, параллельные ссылки">31</a></sup> Yahudo xalqining qutulib qolganlari yana ildiz otadi, yuqorida meva beradi.</div>
  <div id="32"><sup><a href="https://www.kitobook.com/compare/book/23/37/32/" title="сравнение переводов, параллельные ссылки">32</a></sup> Xalqning qolgani Quddusdan, qutulganlari Sion tog‘idan keladi. Sarvari Olam O‘z g‘ayrati bilan buni amalga oshiradi.</div>
  <div id="33"><sup><a href="https://www.kitobook.com/compare/book/23/37/33/" title="сравнение переводов, параллельные ссылки">33</a></sup> Ossuriya shohi to‘g‘risida Egamiz shunday aytmoqda: ‘Sanxariv bu shaharga kirolmaydi, o‘qlar otolmaydi. Qalqoni bilan shaharga yaqinlashmaydi, shahar devoriga qiyalatib tuproq uydirmaydi.</div>
  <div id="34"><sup><a href="https://www.kitobook.com/compare/book/23/37/34/" title="сравнение переводов, параллельные ссылки">34</a></sup> Kelgan yo‘lidan qaytib ketadi, shaharga kirmaydi, — deb aytmoqda Egamiz.</div>
  <div id="35"><sup><a href="https://www.kitobook.com/compare/book/23/37/35/" title="сравнение переводов, параллельные ссылки">35</a></sup> — O‘zimning haqi–hurmatim, qulim Dovudning haqi– hurmati bu shaharni himoya qilib, saqlayman.’”</div>
  <div id="36"><sup><a href="https://www.kitobook.com/compare/book/23/37/36/" title="сравнение переводов, параллельные ссылки">36</a></sup> Egamizning farishtasi Ossuriyaliklarning qarorgohiga borib, 185.000 kishini o‘ldirdi. Mana, tong saharda ularning hammasi o‘lik jasad!</div>
  <div id="37"><sup><a href="https://www.kitobook.com/compare/book/23/37/37/" title="сравнение переводов, параллельные ссылки">37</a></sup> Ossuriya shohi Sanxariv qarorgohni tashlab, orqaga qaytdi. O‘z uyi Naynavoga qaytib, o‘sha yerda yashadi.</div>
  <div id="38"><sup><a href="https://www.kitobook.com/compare/book/23/37/38/" title="сравнение переводов, параллельные ссылки">38</a></sup> Sanxariv o‘z xudosi Nisroxning uyida sajda qilayotgan edi. O‘g‘illari Odrammalek bilan Sarizar unga bir qilich urib o‘ldirdi. Ikkovi ham Ararat yurtiga qochib ketdi. Sanxarivning o‘rniga o‘g‘li Isarxaddo‘n shoh bo‘ldi.</div>
</div>