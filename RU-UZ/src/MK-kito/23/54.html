<div itemprop="articleBody" class="text">
  <div id="1"><sup><a href="https://www.kitobook.com/compare/book/23/54/1/" title="сравнение переводов, параллельные ссылки">1</a></sup> Egam aytar: “Ey bola ko‘rmagan bepusht ayol! Shodlikdan hayqir! Ey to‘lg‘oq og‘rig‘ini bilmagan ayol! Sevinchdan hayqir! Axir, tashlab ketilgan ayolning bolalari Eri bor xotinnikidan ham ko‘proq bo‘ladi.</div>
  <div id="2"><sup><a href="https://www.kitobook.com/compare/book/23/54/2/" title="сравнение переводов, параллельные ссылки">2</a></sup> Chodiring joyini kengaytirgin, Chodiring pardalarini keng cho‘zdirgin! Hech narsani ayama! Arqonlaringni uzun tashlagin, Qoziqlaringni mahkam qoqqin!</div>
  <div id="3"><sup><a href="https://www.kitobook.com/compare/book/23/54/3/" title="сравнение переводов, параллельные ссылки">3</a></sup> Axir, mulking o‘ngu so‘lga kengayib ketadi. Avloding xalqlarni mulk qilib oladi, Ular tashlandiq shaharlarni to‘ldiradi.</div>
  <div id="4"><sup><a href="https://www.kitobook.com/compare/book/23/54/4/" title="сравнение переводов, параллельные ссылки">4</a></sup> Qo‘rqma, uyatga qolmaysan, Uyalma, sharmanda bo‘lmaysan! Axir, sen yoshligingdagi sharmandalikni unutasan, Bevaligingdagi sharmandalikni boshqa eslamaysan.</div>
  <div id="5"><sup><a href="https://www.kitobook.com/compare/book/23/54/5/" title="сравнение переводов, параллельные ссылки">5</a></sup> Zotan, Men, Yaratuvching, sening ering bo‘laman. Mening nomim Sarvari Olamdir! Men, Isroil xalqining muqaddas Xudosi, Qutqaruvchingman, Men butun yer yuzining Xudosi, deb atalaman.</div>
  <div id="6"><sup><a href="https://www.kitobook.com/compare/book/23/54/6/" title="сравнение переводов, параллельные ссылки">6</a></sup> Ey Isroil! Sen tashlab ketilgan, Ruhi azoblangan ayoldaysan. Rad etilgan, yosh xotindaysan. Ammo Men, Egang, seni chaqirib olaman, — demoqda Xudoying. —</div>
  <div id="7"><sup><a href="https://www.kitobook.com/compare/book/23/54/7/" title="сравнение переводов, параллельные ссылки">7</a></sup> Qisqa vaqtga Men seni tark etgandim, Buyuk shafqat ila seni qaytarib olaman.</div>
  <div id="8"><sup><a href="https://www.kitobook.com/compare/book/23/54/8/" title="сравнение переводов, параллельные ссылки">8</a></sup> Qattiq g‘azabda sendan bir lahzaga yuz o‘girgandim, Endi tuganmas mehr bilan senga rahm qilaman, — demoqda Qutqaruvching — Egamiz. —</div>
  <div id="9"><sup><a href="https://www.kitobook.com/compare/book/23/54/9/" title="сравнение переводов, параллельные ссылки">9</a></sup> Ha, Men uchun bu Nuh davri kabidir. Endi yer yuzini Nuh to‘foni kabi, Hech qachon suv bosmaydi, deb ont ichganman. Xuddi shunday qilib, yana ont ichaman: ‘Hech qachon sendan g‘azablanmayman, Senga jahl qilmayman!’</div>
  <div id="10"><sup><a href="https://www.kitobook.com/compare/book/23/54/10/" title="сравнение переводов, параллельные ссылки">10</a></sup> Tog‘lar o‘rnidan qo‘zg‘alsa ham, Tepaliklar tebransa ham, Mening sodiq sevgim sendan ketmaydi, Mening tinchlik ahdim o‘zgarmaydi, — demoqda seni sevguvchi — Egamiz. —</div>
  <div id="11"><sup><a href="https://www.kitobook.com/compare/book/23/54/11/" title="сравнение переводов, параллельные ссылки">11</a></sup> Ey mazlum shahar! Bo‘ronlarda qolding, ammo hech kim seni yupatmadi! Mana, Men firuza toshlar ishlatib, seni qayta quraman. Zangori yoqut toshlardan senga poydevor qo‘yaman.</div>
  <div id="12"><sup><a href="https://www.kitobook.com/compare/book/23/54/12/" title="сравнение переводов, параллельные ссылки">12</a></sup> Minoralaringni yoqutlardan quraman, Darvozalaringni gavharlardan qilaman, Barcha devorlaringni qimmatbaho toshlardan quraman.</div>
  <div id="13"><sup><a href="https://www.kitobook.com/compare/book/23/54/13/" title="сравнение переводов, параллельные ссылки">13</a></sup> Hamma bolalaringga Men, Egang, ta’lim beraman, Farzandlaringning tinchligi buyuk bo‘ladi.</div>
  <div id="14"><sup><a href="https://www.kitobook.com/compare/book/23/54/14/" title="сравнение переводов, параллельные ссылки">14</a></sup> Men seni dushmanlaringdan xalos qilganimda Sen bexatar bo‘lasan. Zulm sendan uzoqda bo‘ladi, Halokatdan qo‘rqmaysan, Chunki u senga yaqinlashmaydi.</div>
  <div id="15"><sup><a href="https://www.kitobook.com/compare/book/23/54/15/" title="сравнение переводов, параллельные ссылки">15</a></sup> Agar kimdir senga hujum qilsa, Bilginki, uni Men qilmagan bo‘laman. Senga hujum qilgan har kim mag‘lub bo‘ladi.</div>
  <div id="16"><sup><a href="https://www.kitobook.com/compare/book/23/54/16/" title="сравнение переводов, параллельные ссылки">16</a></sup> Temirchiga qara! U toshko‘mir cho‘g‘ini puflaydi, Ishi uchun asboblarini yasaydi. Uni Men yaratganman. Vayron qilsin, deb Bosqinchini ham Men yaratdim.</div>
  <div id="17"><sup><a href="https://www.kitobook.com/compare/book/23/54/17/" title="сравнение переводов, параллельные ссылки">17</a></sup> Senga qarshi yasalgan Hech qanday qurol g‘alaba qilmaydi. Sen bilan da’volashgan har bir odamning Da’volarini sen yo‘qqa chiqarasan. Ana shular Mening qullarimning ulushidir, Ularni Men oqlayman.” Egamizning kalomi shudir.</div>
</div>