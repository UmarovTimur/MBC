<div itemprop="articleBody" class="text">
  <div id="1"><sup><a href="https://www.kitobook.com/compare/book/23/38/1/" title="сравнение переводов, параллельные ссылки">1</a></sup> O‘sha kunlari Hizqiyo qattiq kasal bo‘lib qoldi. Omiz o‘g‘li Ishayo uning huzuriga kelib, shunday dedi: “Egamiz shunday aytmoqda: ‘Tayyorgarligingni ko‘rib qo‘yaver, tuzalmaysan endi, o‘lasan.’”</div>
  <div id="2"><sup><a href="https://www.kitobook.com/compare/book/23/38/2/" title="сравнение переводов, параллельные ссылки">2</a></sup> Hizqiyo yuzini devorga burib, Egamizga yolvordi:</div>
  <div id="3"><sup><a href="https://www.kitobook.com/compare/book/23/38/3/" title="сравнение переводов, параллельные ссылки">3</a></sup> “Ey Egam! Esla! Doimo sodiqlik va butun qalbim bilan huzuringda yurdim! Ko‘z o‘ngingda o‘sha yaxshi ishlarni qildim.” Shunday deb achchiq–achchiq yig‘ladi.</div>
  <div id="4"><sup><a href="https://www.kitobook.com/compare/book/23/38/4/" title="сравнение переводов, параллельные ссылки">4</a></sup> Shundan keyin Ishayoga Egamizning quyidagi so‘zi ayon bo‘ldi:</div>
  <div id="5"><sup><a href="https://www.kitobook.com/compare/book/23/38/5/" title="сравнение переводов, параллельные ссылки">5</a></sup> “Borib, Hizqiyoga shunday deb ayt: ‘Bobong Dovudning Xudosi — Egamiz shunday aytmoqda: «Iltijolaringni eshitdim, ko‘z yoshlaringni ko‘rdim. Umringni yana o‘n besh yilga uzaytiraman.</div>
  <div id="6"><sup><a href="https://www.kitobook.com/compare/book/23/38/6/" title="сравнение переводов, параллельные ссылки">6</a></sup> O‘zingni va bu shaharni Ossuriya shohining qo‘lidan xalos qilaman. Ha, bu shaharni himoya qilaman.</div>
  <div id="7"><sup><a href="https://www.kitobook.com/compare/book/23/38/7/" title="сравнение переводов, параллельные ссылки">7</a></sup> Ey Hizqiyo! Mana senga Mendan nishona. Men, Egang, bergan va’damni bajaraman.</div>
  <div id="8"><sup><a href="https://www.kitobook.com/compare/book/23/38/8/" title="сравнение переводов, параллельные ссылки">8</a></sup> Mana qara! Botayotgan quyosh Oxozning zinapoyasiga soya tushirib turibdi. O‘sha soyani o‘n qadam orqaga surdiraman».’” Shunday qilib, soya o‘n qadam orqaga ketdi.</div>
  <div id="9"><sup><a href="https://www.kitobook.com/compare/book/23/38/9/" title="сравнение переводов, параллельные ссылки">9</a></sup> Shoh Hizqiyo sog‘aygandan keyin quyidagi she’rni yozdi:</div>
  <div id="10"><sup><a href="https://www.kitobook.com/compare/book/23/38/10/" title="сравнение переводов, параллельные ссылки">10</a></sup> Men aytdim: “Hayotim cho‘qqisida O‘liklar diyoriga boramanmi? Umrimning qolgani xazon bo‘lsinmi?</div>
  <div id="11"><sup><a href="https://www.kitobook.com/compare/book/23/38/11/" title="сравнение переводов, параллельные ссылки">11</a></sup> Men Egamni ko‘rmayman. Ha, Uni ko‘rmasman bu yorug‘ yer yuzida. Tirik zotlarni endi ko‘rmayman. Bu dunyodagilar bilan bo‘lmayman.</div>
  <div id="12"><sup><a href="https://www.kitobook.com/compare/book/23/38/12/" title="сравнение переводов, параллельные ссылки">12</a></sup> Cho‘ponning chodiri yig‘ilganiday Mening umrim uzildi, Mendan tortib olindi. Umrim to‘quvchining matosi kabi bitdi. Uning dastgohidagi ipday Mening umrim ham qirqildi. Ey Rabbiy, tunu kun meni qiynaysan.</div>
  <div id="13"><sup><a href="https://www.kitobook.com/compare/book/23/38/13/" title="сравнение переводов, параллельные ссылки">13</a></sup> Tonggacha faryod qildim, Sherday hamma suyaklarimni sindirasan. Ey Rabbiy, tunu kun meni qiynaysan.</div>
  <div id="14"><sup><a href="https://www.kitobook.com/compare/book/23/38/14/" title="сравнение переводов, параллельные ссылки">14</a></sup> Qaldirg‘ochu turnaday nola qildim, Musichaday oh–voh qildim. Yuqoriga qarayverib, ko‘zlarim toldi, Ey Rabbiy, ezildim, yordam ber menga!</div>
  <div id="15"><sup><a href="https://www.kitobook.com/compare/book/23/38/15/" title="сравнение переводов, параллельные ссылки">15</a></sup> Endi men nima desam ekan?! Egam menga nima aytgan bo‘lsa, Uning O‘zi o‘shani qildi. Jonim tortgan bu azoblar tufayli Umrim bo‘yi itoat etib yuraman.</div>
  <div id="16"><sup><a href="https://www.kitobook.com/compare/book/23/38/16/" title="сравнение переводов, параллельные ссылки">16</a></sup> Ey Rabbiy, Sening tarbiyang yaxshidir, Chunki u hayotu sog‘likka yetaklaydi. Sen menga sog‘ligimni qaytarding, Menga qayta hayot baxsh etding.</div>
  <div id="17"><sup><a href="https://www.kitobook.com/compare/book/23/38/17/" title="сравнение переводов, параллельные ссылки">17</a></sup> Mana, hamma qiyinchiligim Yaxshilikka aylandi. Qabrdan meni saqlading, Hamma gunohlarimni kechirding.</div>
  <div id="18"><sup><a href="https://www.kitobook.com/compare/book/23/38/18/" title="сравнение переводов, параллельные ссылки">18</a></sup> Axir, o‘liklar diyori Senga shukr qilmaydi, O‘lim Senga hamdu sano aytmaydi. Qabrga boradiganlar Sening sadoqatingdan umid qilmaydi.</div>
  <div id="19"><sup><a href="https://www.kitobook.com/compare/book/23/38/19/" title="сравнение переводов, параллельные ссылки">19</a></sup> Mana, men senga shukr aytmoqdaman. Axir, tiriklar, faqatgina tiriklar Senga shukr aytadilar–ku! Otalar o‘zlarining farzandlariga Sening sadoqatingni bildiradilar.</div>
  <div id="20"><sup><a href="https://www.kitobook.com/compare/book/23/38/20/" title="сравнение переводов, параллельные ссылки">20</a></sup> Egam meni qutqaradi. Butun umrimiz bo‘yi torli asboblar ila Egamning uyida biz kuylaymiz.”</div>
  <div id="21"><sup><a href="https://www.kitobook.com/compare/book/23/38/21/" title="сравнение переводов, параллельные ссылки">21</a></sup> Ishayo: “Anjir shirasini olib kelib, yaraning ustiga qo‘yinglar. Shunda Hizqiyo sog‘ayadi”, — degan edi.</div>
  <div id="22"><sup><a href="https://www.kitobook.com/compare/book/23/38/22/" title="сравнение переводов, параллельные ссылки">22</a></sup> Hizqiyo esa: “Egamizning uyiga borishimni qanday bilaman? Buni nima isbotlaydi?” — deb so‘ragandi.</div>
</div>