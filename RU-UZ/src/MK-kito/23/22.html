<div itemprop="articleBody" class="text">
  <div id="1"><sup><a href="https://www.kitobook.com/compare/book/23/22/1/" title="сравнение переводов, параллельные ссылки">1</a></sup> Vahiy vodiysi haqida bashorat. Ey shovqin–surondan shod bo‘lgan shahar ahli, Nima bo‘ldi sizga, tomlarga chiqib oldingiz?</div>
  <div id="2"><sup><a href="https://www.kitobook.com/compare/book/23/22/2/" title="сравнение переводов, параллельные ссылки">2</a></sup> Orangizdan o‘lganlar qilichdan emas, Ular jang qilib o‘lgan emas.</div>
  <div id="3"><sup><a href="https://www.kitobook.com/compare/book/23/22/3/" title="сравнение переводов, параллельные ссылки">3</a></sup> Yo‘lboshchilaringiz yoyini tashlab, Hammasi asirga tushdi. Ular uzoqqa qochgandi, Ammo hammasi asirga tushdi.</div>
  <div id="4"><sup><a href="https://www.kitobook.com/compare/book/23/22/4/" title="сравнение переводов, параллельные ссылки">4</a></sup> Shunda men dedim: “Yolg‘iz qoldiring meni, Achchiq–achchiq yig‘layin. Tasalli berishga urinmang menga, Axir, uchradi xalqim qirg‘inga!”</div>
  <div id="5"><sup><a href="https://www.kitobook.com/compare/book/23/22/5/" title="сравнение переводов, параллельные ссылки">5</a></sup> Zotan, Sarvari Olam — Rabbiy bir kun belgiladi, U kuni Vahiy vodiysida qiy–chuv, zulm va sarosima hukm suradi. Devorlar qulayotir, Odamlar tog‘larga qarab faryod qilayotir.</div>
  <div id="6"><sup><a href="https://www.kitobook.com/compare/book/23/22/6/" title="сравнение переводов, параллельные ссылки">6</a></sup> Elam lashkari o‘qdonlarini tayyorladi, Jang aravalari, otliqlari bilan keldi, Xir lashkari qalqonlarini ochdi.</div>
  <div id="7"><sup><a href="https://www.kitobook.com/compare/book/23/22/7/" title="сравнение переводов, параллельные ссылки">7</a></sup> Mana, go‘zal vodiylaringiz jang aravalari bilan to‘ldi, Otliqlar shahar darvozalari oldiga yig‘ildi.</div>
  <div id="8"><sup><a href="https://www.kitobook.com/compare/book/23/22/8/" title="сравнение переводов, параллельные ссылки">8</a></sup> Evoh, Yahudo himoyasiz qoldi! O‘sha kuni sizlar “Lubnon O‘rmoni” degan uydagi qurollarga ishondingiz.</div>
  <div id="9"><sup><a href="https://www.kitobook.com/compare/book/23/22/9/" title="сравнение переводов, параллельные ссылки">9</a></sup> Dovud qal’asi devorlarining yoriqlari juda ko‘p. Buni ko‘rib sizlar Quyi hovuzdan suv to‘pladingiz.</div>
  <div id="10"><sup><a href="https://www.kitobook.com/compare/book/23/22/10/" title="сравнение переводов, параллельные ссылки">10</a></sup> Quddusdagi uylarni sanab chiqdingiz. Shahar devorlarini mustahkamlash uchun uylarni buzdingiz.</div>
  <div id="11"><sup><a href="https://www.kitobook.com/compare/book/23/22/11/" title="сравнение переводов, параллельные ссылки">11</a></sup> Eski hovuz suvlarini to‘plash uchun ikki devor o‘rtasida sardoba qurdingiz. Ammo buni ilgaridan reja qilgan Xudoni yodga olmadingiz. Amalga oshiradigan Xudoni xayolingizga ham keltirmadingiz.</div>
  <div id="12"><sup><a href="https://www.kitobook.com/compare/book/23/22/12/" title="сравнение переводов, параллельные ссылки">12</a></sup> O‘sha kuni Sarvari Olam — Rabbiy: “Yig‘lang, aza tuting”, deb aytdi. “Sochlaringizni kesib, qanorga o‘raning”, dedi U.</div>
  <div id="13"><sup><a href="https://www.kitobook.com/compare/book/23/22/13/" title="сравнение переводов, параллельные ссылки">13</a></sup> Ammo buni qarang! Shodligu kayfu safo! “Erta–indin o‘lib ketamiz, Kelinglar, yeb–ichib qolaylik”, deb Sizlar buqa, qo‘ylar so‘ydingiz, Go‘sht yeb, mayxo‘rlik qildingiz.</div>
  <div id="14"><sup><a href="https://www.kitobook.com/compare/book/23/22/14/" title="сравнение переводов, параллельные ссылки">14</a></sup> Shunda Sarvari Olamning O‘zi menga shunday dedi: “Bu gunohlaringiz kechirilmas o‘lguningizgacha.” Ha, buni Sarvari Olam — Rabbiy aytmoqda.</div>
  <div id="15"><sup><a href="https://www.kitobook.com/compare/book/23/22/15/" title="сравнение переводов, параллельные ссылки">15</a></sup> Sarvari Olam — Rabbiy shunday aytmoqda: “Qani, shohning o‘ng qo‘l vaziri, saroy a’yoni Shavnaning oldiga borib, shunday deb ayt:</div>
  <div id="16"><sup><a href="https://www.kitobook.com/compare/book/23/22/16/" title="сравнение переводов, параллельные ссылки">16</a></sup> ‘Bu yerda nima ishing bor?! Bu yerda sening kiming borki, o‘zingga qabr qazibsan?! Yuksakda o‘zingga qabr qazibsan, qoyada o‘zingga maskan qilibsan?!</div>
  <div id="17"><sup><a href="https://www.kitobook.com/compare/book/23/22/17/" title="сравнение переводов, параллельные ссылки">17</a></sup> Mana, Men, Egang, seni uloqtiraman. Ey kuchli inson! Men seni chirpirak qilib shiddat bilan uloqtiraman.</div>
  <div id="18"><sup><a href="https://www.kitobook.com/compare/book/23/22/18/" title="сравнение переводов, параллельные ссылки">18</a></sup> Men seni aylantirib– aylantirib, to‘p kabi keng bir yurtga uchirib yuboraman. Sen o‘sha yerda o‘lib ketasan. Ulug‘vor jang aravalaring o‘sha yerda qolib ketadi. Xo‘jayining xonadoniga sen sharmandalik keltirasan!</div>
  <div id="19"><sup><a href="https://www.kitobook.com/compare/book/23/22/19/" title="сравнение переводов, параллельные ссылки">19</a></sup> Men seni o‘z joyingdan qo‘zg‘ataman. Sen o‘z lavozimingdan olinasan.</div>
  <div id="20"><sup><a href="https://www.kitobook.com/compare/book/23/22/20/" title="сравнение переводов, параллельные ссылки">20</a></sup> O‘sha kuni Xilqiyoning o‘g‘li qulim Eliyaqimni chaqiraman.</div>
  <div id="21"><sup><a href="https://www.kitobook.com/compare/book/23/22/21/" title="сравнение переводов, параллельные ссылки">21</a></sup> Sening liboslaringni unga kiydiraman. Kamaringni unga bog‘lab, sening butun hukmronligingni unga beraman. U Quddus aholisiga, Yahudo xalqiga ota bo‘ladi.</div>
  <div id="22"><sup><a href="https://www.kitobook.com/compare/book/23/22/22/" title="сравнение переводов, параллельные ссылки">22</a></sup> Dovud xonadonining kalitini unga beraman. U ochganda, hech kim berkitolmaydi. U berkitganda, hech kim ocholmaydi.</div>
  <div id="23"><sup><a href="https://www.kitobook.com/compare/book/23/22/23/" title="сравнение переводов, параллельные ссылки">23</a></sup> Men uni mustahkam joyga qoqilgan qoziq qilaman, u o‘z urug‘i uchun shuhrat taxti bo‘ladi.</div>
  <div id="24"><sup><a href="https://www.kitobook.com/compare/book/23/22/24/" title="сравнение переводов, параллельные ссылки">24</a></sup> Urug‘idan chiqqan har kim, kosadan piyolalargacha bo‘lgan har bir kichik idish o‘sha qoziqqa yuklanadi.’</div>
  <div id="25"><sup><a href="https://www.kitobook.com/compare/book/23/22/25/" title="сравнение переводов, параллельные ссылки">25</a></sup> O‘sha kuni mustahkam joyga qoqilgan qoziq joyidan chiqib, sinib ketadi, — demoqda Sarvari Olam. — Unga osilgan yuk ham yo‘q bo‘lib ketadi.” Egamiz shunday deb aytdi.</div>
</div>