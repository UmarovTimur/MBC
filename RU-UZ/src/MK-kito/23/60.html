<div itemprop="articleBody" class="text">
  <div id="1"><sup><a href="https://www.kitobook.com/compare/book/23/60/1/" title="сравнение переводов, параллельные ссылки">1</a></sup> Ey Quddus xalqi, tur, porlagin! Axir, nuring keldi, Egamizning ulug‘vorligi ustingga yog‘ildi.</div>
  <div id="2"><sup><a href="https://www.kitobook.com/compare/book/23/60/2/" title="сравнение переводов, параллельные ссылки">2</a></sup> Mana, yer yuzini zulmat qopladi, Xalqlarni quyuq zulmat bosdi. Ammo Egamiz senga keladi, Sen uzra Uning ulug‘vorligi porlaydi.</div>
  <div id="3"><sup><a href="https://www.kitobook.com/compare/book/23/60/3/" title="сравнение переводов, параллельные ссылки">3</a></sup> Xalqlar sening nuringga keladi, Tonggi yorug‘ligingga shohlar keladi.</div>
  <div id="4"><sup><a href="https://www.kitobook.com/compare/book/23/60/4/" title="сравнение переводов, параллельные ссылки">4</a></sup> Boshingni ko‘tarib, atrofingga boq! Hammasi to‘planib, senga kelmoqda. O‘g‘illaringni uzoqlardan olib keladilar, Qizlaringni chaqaloqlarday qo‘llarda ko‘tarib keladilar.</div>
  <div id="5"><sup><a href="https://www.kitobook.com/compare/book/23/60/5/" title="сравнение переводов, параллельные ссылки">5</a></sup> O‘shanda shularni ko‘rib, nur sochasan, Yuraging hapriqib, qinidan chiqquday bo‘ladi. Zotan, dengiz orqali keladigan boyliklar senga nasib etadi, Xalqlarning boyligi senga keladi.</div>
  <div id="6"><sup><a href="https://www.kitobook.com/compare/book/23/60/6/" title="сравнение переводов, параллельные ссылки">6</a></sup> Yurting tuya suruvlariga to‘lib ketadi, Midiyon, Efaxning bo‘taloqlari bilan to‘ladi. Ularning hammasi Shava yurtidan keladi, Oltinu tutatqilar olib keladi. Ular Egamizga madhlar aytadi.</div>
  <div id="7"><sup><a href="https://www.kitobook.com/compare/book/23/60/7/" title="сравнение переводов, параллельные ссылки">7</a></sup> Kedarning hamma qo‘y suruvlari senga keladi, Navayotning qo‘chqorlari senga xizmat qiladi. Egamizning qurbongohida Ular qurbonlik, deb qabul qilinadi. Egamiz O‘z uyini yanada ulug‘vor qiladi.</div>
  <div id="8"><sup><a href="https://www.kitobook.com/compare/book/23/60/8/" title="сравнение переводов, параллельные ссылки">8</a></sup> Bulutlar kabi uchayotgan nima u? Inlariga uchayotgan kaptarlarga o‘xshash nima u?</div>
  <div id="9"><sup><a href="https://www.kitobook.com/compare/book/23/60/9/" title="сравнение переводов, параллельные ссылки">9</a></sup> Shubhasiz, dengiz ortidagi yurtlar Egamizga muntazir bo‘ladi. Isroil xalqining muqaddas Xudosi — Egangiz Xudoning sharafiga Tarshish kemalari boshchiligida Bolalaringni uzoqdan olib kelishadi, Oltinu kumushlari bilan birga olib kelishadi. Zotan, Egamiz seni ulug‘vorlik bilan qoplagan.</div>
  <div id="10"><sup><a href="https://www.kitobook.com/compare/book/23/60/10/" title="сравнение переводов, параллельные ссылки">10</a></sup> Egamiz Quddusga shunday deydi: “Begonalar devorlaringni tuzatadi, Shohlari senga xizmat qiladi. G‘azablanganimda senga jazo bergan bo‘lsam ham, Endi marhamat qilib, senga shafqat qilaman.</div>
  <div id="11"><sup><a href="https://www.kitobook.com/compare/book/23/60/11/" title="сравнение переводов, параллельные ссылки">11</a></sup> Darvozalaring doimo ochiq bo‘ladi, Ular kechayu kunduz yopilmaydi. Shunda xalqlar senga boyliklarini olib keladi, Ularni o‘z shohlari boshlab keladi.</div>
  <div id="12"><sup><a href="https://www.kitobook.com/compare/book/23/60/12/" title="сравнение переводов, параллельные ссылки">12</a></sup> Senga xizmat qilmagan elatu shohlik yo‘q bo‘ladi, Ha, u xalqlar butunlay vayronaga aylanadi.</div>
  <div id="13"><sup><a href="https://www.kitobook.com/compare/book/23/60/13/" title="сравнение переводов, параллельные ссылки">13</a></sup> Lubnonning faxrlangan daraxtlari senga keladi. Sarv, chinor, sadr yog‘ochlari Muqaddas maskanimni bezatish uchun keltiriladi. Oyog‘im turgan shu joyga Men shuhrat keltiraman.</div>
  <div id="14"><sup><a href="https://www.kitobook.com/compare/book/23/60/14/" title="сравнение переводов, параллельные ссылки">14</a></sup> Senga zulm qilganlarning o‘g‘illari kelib, Senga ta’zim qiladilar. Sendan nafratlanganlarning hammasi Oyoqlaringga yiqiladi. Ular seni: ‘Egamizning shahri, Isroil xalqining muqaddas Xudosining shahri — Sion’, deb atashadi.</div>
  <div id="15"><sup><a href="https://www.kitobook.com/compare/book/23/60/15/" title="сравнение переводов, параллельные ссылки">15</a></sup> Ilgari sen tashlab ketilgan, Hamma nafrat etgan, Biror kimsa o‘tmaydigan joy eding. Endi Men seni abadiy ulug‘vor qilaman, Jamiki nasllarning shodligi qilaman.</div>
  <div id="16"><sup><a href="https://www.kitobook.com/compare/book/23/60/16/" title="сравнение переводов, параллельные ссылки">16</a></sup> Elatlar, shohlar seni ona kabi emizadilar, O‘shanda Men, Egang, sening najotkoring ekanligimni bilib olasan, Yoqub naslining qudratli Xudosi — Qutqaruvching Men ekanligimni anglaysan.</div>
  <div id="17"><sup><a href="https://www.kitobook.com/compare/book/23/60/17/" title="сравнение переводов, параллельные ссылки">17</a></sup> Senga bronza o‘rniga oltin, Temir o‘rniga kumush, Yog‘och o‘rniga bronza, Tosh o‘rniga temir keltiraman. Tinchlik sening hakaming, Solihlik hukmdoring bo‘ladi.</div>
  <div id="18"><sup><a href="https://www.kitobook.com/compare/book/23/60/18/" title="сравнение переводов, параллельные ссылки">18</a></sup> Yurtingda endi zo‘ravonlik tovushi eshitilmaydi, Chegarang ichida vayronagarchilik, halokat bo‘lmaydi. Devorlaringga, Najot, deya nom qo‘yasan, Darvozalaringga, Sharaf, deya nom berasan.</div>
  <div id="19"><sup><a href="https://www.kitobook.com/compare/book/23/60/19/" title="сравнение переводов, параллельные ссылки">19</a></sup> Endi kunduzi nuringni quyosh bermaydi, Oy ham yorug‘lik manbaing bo‘lmaydi. Senga Mening O‘zim to abad nur manbayi bo‘laman, Men, Xudoying, sening ulug‘vorliging bo‘laman.</div>
  <div id="20"><sup><a href="https://www.kitobook.com/compare/book/23/60/20/" title="сравнение переводов, параллельные ссылки">20</a></sup> Quyoshing hech qachon botmaydi, Oying endi boshqa yashirinmaydi. Ha, Men sening to abad nuring bo‘laman, Qayg‘uli kunlaring tamom bo‘ladi.</div>
  <div id="21"><sup><a href="https://www.kitobook.com/compare/book/23/60/21/" title="сравнение переводов, параллельные ссылки">21</a></sup> Xalqingning hammasi solih bo‘ladi, Ular yurtni to abad mulk qilib oladi. O‘zim o‘tqazgan niholdir ular, Menga shuhrat keltirsin, deb yaratgan Qo‘llarimning ijodi ular.</div>
  <div id="22"><sup><a href="https://www.kitobook.com/compare/book/23/60/22/" title="сравнение переводов, параллельные ссылки">22</a></sup> Eng kichik odamingdan mingta odam chiqadi, Eng zaif odamingdan kuchli xalq paydo bo‘ladi. Men, Egang, buni o‘z vaqtida tez bajo qildiraman.”</div>
</div>