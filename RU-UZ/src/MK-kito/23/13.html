<div itemprop="articleBody" class="text">
  <div id="1"><sup><a href="https://www.kitobook.com/compare/book/23/13/1/" title="сравнение переводов, параллельные ссылки">1</a></sup> Omiz o‘g‘li Ishayoga vahiyda Bobil to‘g‘risida ayon bo‘lgan bashorat.</div>
  <div id="2"><sup><a href="https://www.kitobook.com/compare/book/23/13/2/" title="сравнение переводов, параллельные ссылки">2</a></sup> Yalang tepalik uzra ishora yuboring, Ularga qarab hayqiring! Qo‘llaringizni ko‘tarib, ularga ishora bering. Shunda ular aslzodalar darvozasiga kelar.</div>
  <div id="3"><sup><a href="https://www.kitobook.com/compare/book/23/13/3/" title="сравнение переводов, параллельные ссылки">3</a></sup> Egam aytar: “Men O‘zim tanlaganlarga amr berib, Qahrimni ko‘rsatsin, deb jangchilarimni yig‘dim, G‘alabamdan sevinadiganlarni to‘pladim.”</div>
  <div id="4"><sup><a href="https://www.kitobook.com/compare/book/23/13/4/" title="сравнение переводов, параллельные ссылки">4</a></sup> Qirlardagi olomonning tovushi O‘xshaydi buyuk xalqning ovoziga. Ana, shohliklarning shovqin–suroni! Elatlar yig‘ilmoqda. Sarvari Olam tayyorlamoqda Jang qilmoqqa lashkarini.</div>
  <div id="5"><sup><a href="https://www.kitobook.com/compare/book/23/13/5/" title="сравнение переводов, параллельные ссылки">5</a></sup> Kelayotir ular uzoq yerlardan, Ha, osmon gumbazining bir burchidan. Egam va Uning g‘azab qurollari Qirib yuboradi butun yer yuzini.</div>
  <div id="6"><sup><a href="https://www.kitobook.com/compare/book/23/13/6/" title="сравнение переводов, параллельные ссылки">6</a></sup> Faryod qil, Egamizning kuni yaqin! Ha, Qodir Xudo kulfat yuboradi!</div>
  <div id="7"><sup><a href="https://www.kitobook.com/compare/book/23/13/7/" title="сравнение переводов, параллельные ссылки">7</a></sup> Hamma qo‘llardan darmon ketadi, Har bir inson vahimaga tushadi.</div>
  <div id="8"><sup><a href="https://www.kitobook.com/compare/book/23/13/8/" title="сравнение переводов, параллельные ссылки">8</a></sup> Ular dahshatga tusharlar, Dardu iztirob ularni chulg‘ar, To‘lg‘oq tutgan ayolday bukchayib qolar. Bir–biriga qo‘rquv ichra qarar, Ularning yuzlari lovullab yonar.</div>
  <div id="9"><sup><a href="https://www.kitobook.com/compare/book/23/13/9/" title="сравнение переводов, параллельные ссылки">9</a></sup> Mana, kelayotir Egamizning kuni! Alanga olayotir g‘azabu qahr, dahshat. Vayronaga aylantirar yer yuzini, Yer yuzidan qirib tashlar gunohkorlarni.</div>
  <div id="10"><sup><a href="https://www.kitobook.com/compare/book/23/13/10/" title="сравнение переводов, параллельные ссылки">10</a></sup> Ha, samodagi yulduzlar, burjlar Taratmaydi o‘z yorug‘ligini. Quyosh chiqsa ham, zulmat bo‘ladi, Oy nurini sochmaydi.</div>
  <div id="11"><sup><a href="https://www.kitobook.com/compare/book/23/13/11/" title="сравнение переводов, параллельные ссылки">11</a></sup> Egam aytar: “Olam bilan hisob–kitob qilaman qabihligi uchun, Fosiqlar bilan ularning gunohi uchun, Manmanlarning kiborligiga chek qo‘yaman, Takabburlarni dimog‘dorligi uchun yerga uraman.</div>
  <div id="12"><sup><a href="https://www.kitobook.com/compare/book/23/13/12/" title="сравнение переводов, параллельные ссылки">12</a></sup> Insonni kamyob qilurman sof oltindan ham, Odamni Ofir oltinidan ham.</div>
  <div id="13"><sup><a href="https://www.kitobook.com/compare/book/23/13/13/" title="сравнение переводов, параллельные ссылки">13</a></sup> G‘azabim alangalangan kun Samoni titratib yuborurman. Men, Sarvari Olamning g‘azabidan Zamin qo‘zg‘aladi o‘z o‘rnidan.</div>
  <div id="14"><sup><a href="https://www.kitobook.com/compare/book/23/13/14/" title="сравнение переводов, параллельные ссылки">14</a></sup> Shunda inson ovdagi jayronday bo‘lar, Cho‘ponsiz qolgan suruvday bo‘lar, Har biri o‘z xalqiga qaytib ketadi, Har biri o‘z yurtiga qochib boradi.</div>
  <div id="15"><sup><a href="https://www.kitobook.com/compare/book/23/13/15/" title="сравнение переводов, параллельные ссылки">15</a></sup> Topilganlarning har biri nayzaga ilinadi, Qo‘lga tushgan har kim qilichdan o‘tkaziladi.</div>
  <div id="16"><sup><a href="https://www.kitobook.com/compare/book/23/13/16/" title="сравнение переводов, параллельные ссылки">16</a></sup> O‘zlarining ko‘z o‘ngida Chaqaloqlari tilka–pora bo‘ladi. Uylari talon–taroj bo‘ladi, Xotinlariga tajovuz qilinadi.</div>
  <div id="17"><sup><a href="https://www.kitobook.com/compare/book/23/13/17/" title="сравнение переводов, параллельные ссылки">17</a></sup> Mana, Midiyaliklarni ularga qarshi qo‘yaman, Midiyaliklarga kumushning hech keragi yo‘q, Ular oltinni ham istamaslar.</div>
  <div id="18"><sup><a href="https://www.kitobook.com/compare/book/23/13/18/" title="сравнение переводов, параллельные ссылки">18</a></sup> Ularning o‘qlari yoshlarni qiradi, Shafqat ko‘rsatmaydi ular bolalarga, Rahm qilmaydi ona qornidagilarga.</div>
  <div id="19"><sup><a href="https://www.kitobook.com/compare/book/23/13/19/" title="сравнение переводов, параллельные ссылки">19</a></sup> Bobildir shohliklarning go‘zali, Bobilliklar ulug‘vorligining durdonasi. Ammo Men, Xudo, yer bilan yakson qilaman Xuddi Sado‘m, G‘amo‘ra kabi uni.</div>
  <div id="20"><sup><a href="https://www.kitobook.com/compare/book/23/13/20/" title="сравнение переводов, параллельные ссылки">20</a></sup> Endi u yerda hech kim yashamas, To abad hech kim uni maskan qilmas. U yerda hatto chodir qurilmas, Cho‘ponlar suruvlarini o‘tlatmas.</div>
  <div id="21"><sup><a href="https://www.kitobook.com/compare/book/23/13/21/" title="сравнение переводов, параллельные ссылки">21</a></sup> Ammo yovvoyi hayvonlar bu yerda yotar, Uylar yirtqichlar bilan to‘lar, U yerda boyqushlar joylashar, Echkilar u yerda shataloq otar.</div>
  <div id="22"><sup><a href="https://www.kitobook.com/compare/book/23/13/22/" title="сравнение переводов, параллельные ссылки">22</a></sup> Uvullashar sirtlonlar qal’alarda, Chiyabo‘rilar go‘zal saroylarda. O‘sha vaqt yaqin orada keladi, O‘sha kun kelmasdan qolmaydi.”</div>
</div>