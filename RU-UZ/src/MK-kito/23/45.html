<div itemprop="articleBody" class="text">
  <div id="1"><sup><a href="https://www.kitobook.com/compare/book/23/45/1/" title="сравнение переводов, параллельные ссылки">1</a></sup> Egam aytar: “Men shoh Kurushning o‘ng qo‘lini kuchaytirdim. Xalqlarni unga itoat ettiray, deya Shohlarni qurolsizlantiraman. Uning oldida eshiklar ochiq turadi, Darvozalar yopilmaydi.” Egamiz O‘zining tanlagani — Kurushga shunday aytmoqda:</div>
  <div id="2"><sup><a href="https://www.kitobook.com/compare/book/23/45/2/" title="сравнение переводов, параллельные ссылки">2</a></sup> “Men O‘zim Sening oldingda boraman, Tog‘larni tekislikka aylantiraman, Bronza eshiklarni parchalayman, Temir tambalarni sindiraman.</div>
  <div id="3"><sup><a href="https://www.kitobook.com/compare/book/23/45/3/" title="сравнение переводов, параллельные ссылки">3</a></sup> Men Egang ekanligimni bilib olgin, Sening ismingni aytib chaqirayotgan Men Isroil xalqining Xudosi ekanligimni anglagin, deb Yashirib qo‘yilgan boyliklarni, Zulmatdagi xazinani senga beraman.</div>
  <div id="4"><sup><a href="https://www.kitobook.com/compare/book/23/45/4/" title="сравнение переводов, параллельные ссылки">4</a></sup> Qulim Yoqub haqi, O‘zim tanlagan Isroil haqi, Sening ismingni aytib chaqirdim. Senga nom ato qildim, Ammo sen Meni bilmaysan.</div>
  <div id="5"><sup><a href="https://www.kitobook.com/compare/book/23/45/5/" title="сравнение переводов, параллельные ссылки">5</a></sup> Men Egangman, boshqasi yo‘q, Mendan boshqa xudolar yo‘q! Senga madad beraman, Ammo Meni bilmaysan.</div>
  <div id="6"><sup><a href="https://www.kitobook.com/compare/book/23/45/6/" title="сравнение переводов, параллельные ссылки">6</a></sup> Mendan boshqa biri yo‘qligini Sharqu g‘arbda hamma bilsin, dedim. Men Egangman, boshqasi yo‘q!</div>
  <div id="7"><sup><a href="https://www.kitobook.com/compare/book/23/45/7/" title="сравнение переводов, параллельные ссылки">7</a></sup> Men yorug‘lik yarataman, zulmat bino qilaman, Farovonlik yuboraman, kulfat yog‘diraman. Men Egangman! Bularning hammasini Men qilaman!</div>
  <div id="8"><sup><a href="https://www.kitobook.com/compare/book/23/45/8/" title="сравнение переводов, параллельные ссылки">8</a></sup> Ey samolar, yuqoridan solihlik yog‘diring, Ha, solihlik bulutlardan quyilsin. Yer ochilib, najot kelib chiqsin, Solihlik bilan birga yashnasin. Men Egangizman! Men uni yaratganman.”</div>
  <div id="9"><sup><a href="https://www.kitobook.com/compare/book/23/45/9/" title="сравнение переводов, параллельные ссылки">9</a></sup> Holingizga voy! Ey Yaratuvchi bilan bahslashadiganlar! Tuproqdan yasalgan ko‘zayu xumlar! Axir, loy kulolga: “Nima qilyapsan?” deydimi?! “Yasayotgan narsangning qo‘llari yo‘q–ku!” deb aytadimi?!</div>
  <div id="10"><sup><a href="https://www.kitobook.com/compare/book/23/45/10/" title="сравнение переводов, параллельные ссылки">10</a></sup> Ey otasiga: “Nimaga tug‘diryapsiz?” degan bolalar! Onasiga: “Nimaga tug‘yapsiz?” degan farzandlar! Sizlarning holingizga voy!</div>
  <div id="11"><sup><a href="https://www.kitobook.com/compare/book/23/45/11/" title="сравнение переводов, параллельные ссылки">11</a></sup> Isroil xalqining muqaddas Xudosi, Uning Yaratuvchisi — Egamiz shunday aytmoqda: “Xo‘sh, endi O‘z farzandlarimning Taqdiri haqida Meni so‘roqqa tutasizmi?! O‘z qo‘llarim ijodi to‘g‘risida Menga ko‘rsatmalar berasizmi?!</div>
  <div id="12"><sup><a href="https://www.kitobook.com/compare/book/23/45/12/" title="сравнение переводов, параллельные ссылки">12</a></sup> Zaminni barpo qilgan, Yer yuzida insonni yaratgan Menman. Men O‘z qo‘lim bilan osmonni yoydim, Barcha samoviy jismlarga Men buyruq berdim.</div>
  <div id="13"><sup><a href="https://www.kitobook.com/compare/book/23/45/13/" title="сравнение переводов, параллельные ссылки">13</a></sup> Men O‘zim Kurushni qo‘zg‘atib, Unga g‘alaba beraman. Uning barcha yo‘llarini tekislayman. U Mening shahrimni quradi. Porayu mukofot olmasdan Mening asirlarimni qo‘yib yuboradi.” Sarvari Olam shunday dedi.</div>
  <div id="14"><sup><a href="https://www.kitobook.com/compare/book/23/45/14/" title="сравнение переводов, параллельные ссылки">14</a></sup> Egamiz aytmoqda: “Misrning boyliklari, Habashistonning tijorat foydalari seniki bo‘ladi! Savo yurtining baland bo‘yli odamlari senga keladi. Ular senga ergashadi. Zanjirband bo‘lib, senga ta’zim qiladi. Yolvorib: ‘Ha, Xudo sizning orangizda! Boshqa hech bir xudo yo‘q!’ deydi.”</div>
  <div id="15"><sup><a href="https://www.kitobook.com/compare/book/23/45/15/" title="сравнение переводов, параллельные ссылки">15</a></sup> Ey Isroil xalqining Xudosi — Qutqaruvchi! Haqiqatan ham, Sen O‘zini yashiradigan Xudosan.</div>
  <div id="16"><sup><a href="https://www.kitobook.com/compare/book/23/45/16/" title="сравнение переводов, параллельные ссылки">16</a></sup> But yasaydiganlar birgalikda uyatga qoldi. Hammasi sharmandayu sharmisor bo‘ldi.</div>
  <div id="17"><sup><a href="https://www.kitobook.com/compare/book/23/45/17/" title="сравнение переводов, параллельные ссылки">17</a></sup> Isroilni esa Egamiz qutqardi, To abad najot berdi! Sizlar sharmanda bo‘lmaysiz, To abad uyatga qolmaysiz!</div>
  <div id="18"><sup><a href="https://www.kitobook.com/compare/book/23/45/18/" title="сравнение переводов, параллельные ссылки">18</a></sup> Egamiz Samolarni yaratgan U Xudodir! U yerni barpo qilgan, mustahkamlagan. Yerni bo‘sh qilib emas, Yashashga loyiq qilib yaratgan. U shunday deb aytmoqda: “Men Egangizman, boshqasi yo‘q.</div>
  <div id="19"><sup><a href="https://www.kitobook.com/compare/book/23/45/19/" title="сравнение переводов, параллельные ссылки">19</a></sup> Men sizlarga yashirin joyda, Zulmatli yurtda gapirmadim. Men Yoqub nasliga: ‘Bo‘sh joylardan Meni qidiring!’ deb aytmadim. Men Egangizman. Haqiqatni aytaman, To‘g‘risini e’lon qilaman.</div>
  <div id="20"><sup><a href="https://www.kitobook.com/compare/book/23/45/20/" title="сравнение переводов, параллельные ссылки">20</a></sup> Ey xalqlarning omon qolganlari, Yig‘ilinglar, yaqinlashib, birga kelinglar! Yog‘och butlarini olib yuradiganlar, Qutqarmaydigan xudoga ibodat qiladiganlar Hech narsani anglab yetmaydilar.</div>
  <div id="21"><sup><a href="https://www.kitobook.com/compare/book/23/45/21/" title="сравнение переводов, параллельные ссылки">21</a></sup> Gapiring, isbot keltiring. O‘zaro maslahatlashing. Bu to‘g‘rida kim qadimdan xabar berdi? Azaldan kim aytib bergan edi? Men Egangiz emasmi?! Mendan boshqa xudolar yo‘q! Men odil Xudoman, Qutqaruvchiman! Mendan boshqasi yo‘q.</div>
  <div id="22"><sup><a href="https://www.kitobook.com/compare/book/23/45/22/" title="сравнение переводов, параллельные ссылки">22</a></sup> Menga yuz buring, najot topasiz, Ey zaminning barcha chetlari! Ha, Men Xudoman, boshqasi yo‘q.</div>
  <div id="23"><sup><a href="https://www.kitobook.com/compare/book/23/45/23/" title="сравнение переводов, параллельные ссылки">23</a></sup> O‘zim haqim ont ichdim, Og‘zimdan to‘g‘ri so‘z chiqdi, behuda ketmas. Chunki Mening oldimda har bir tizza cho‘kka tushadi, Har bir til Menga sadoqat qasamini ichadi.</div>
  <div id="24"><sup><a href="https://www.kitobook.com/compare/book/23/45/24/" title="сравнение переводов, параллельные ссылки">24</a></sup> Men haqimda: ‘Faqatgina Egamizda adolat, qudrat bor’, deb aytadilar. Mendan g‘azablanganlarning hammasi Menga keladilar, ular uyalib qoladilar.</div>
  <div id="25"><sup><a href="https://www.kitobook.com/compare/book/23/45/25/" title="сравнение переводов, параллельные ссылки">25</a></sup> Ammo butun Isroil nasli Men, Egasi tufayli najot topadi. Ular maqtovga sazovor bo‘ladi.”</div>
</div>