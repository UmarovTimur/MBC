<div itemprop="articleBody" class="text">
  <div id="1"><sup><a href="https://www.kitobook.com/compare/book/23/65/1/" title="сравнение переводов, параллельные ссылки">1</a></sup> Egam aytar: “Meni so‘ramaganlarga ko‘rindim, Meni izlamaganlar topdi. Menga iltijo qilmagan bir xalqqa: ‘Mana Men! Shu yerdaman!’ deb aytdim.</div>
  <div id="2"><sup><a href="https://www.kitobook.com/compare/book/23/65/2/" title="сравнение переводов, параллельные ссылки">2</a></sup> Itoatsiz xalqni Kun bo‘yi quchoq ochib kutdim. Ana, ular o‘zlari xohlagan, To‘g‘ri bo‘lmagan yo‘llardan yuradi.</div>
  <div id="3"><sup><a href="https://www.kitobook.com/compare/book/23/65/3/" title="сравнение переводов, параллельные ссылки">3</a></sup> Ular yuzimga qarab turib, Jahlimni chiqaradi. Sajdagoh bog‘larda hech to‘xtovsiz qurbonliklar keltiradi, G‘isht qurbongohlarda tutatqilar tutatadi.</div>
  <div id="4"><sup><a href="https://www.kitobook.com/compare/book/23/65/4/" title="сравнение переводов, параллельные ссылки">4</a></sup> Ular qabrlar orasida o‘tirib, Yashirin joylarda arvohlarga maslahat soladi. Ular cho‘chqa go‘shtini yeydi, Qozonlarida harom go‘sht qaynatadi.</div>
  <div id="5"><sup><a href="https://www.kitobook.com/compare/book/23/65/5/" title="сравнение переводов, параллельные ссылки">5</a></sup> Ular boshqalarga shunday deydi: ‘Nariroq tur, menga tegma, Yana muqaddasligim yuqib qolmasin.’ Bularning hammasi kun bo‘yi yonib turgan olov kabidir. Ularning tutuni burnimni achitadi.</div>
  <div id="6"><sup><a href="https://www.kitobook.com/compare/book/23/65/6/" title="сравнение переводов, параллельные ссылки">6</a></sup> Mana, hammasi ko‘z o‘ngimda yozib qo‘yilgan. Men jim turmayman, ularni jazolayman. Qilmishlariga yarasha ularga to‘liq qaytaraman.</div>
  <div id="7"><sup><a href="https://www.kitobook.com/compare/book/23/65/7/" title="сравнение переводов, параллельные ссылки">7</a></sup> Ularni o‘zlarining gunohlari uchun, Hamda otalarining gunohlari uchun jazolayman, — demoqda Egamiz. — Axir, ular tog‘larda tutatqilar tutatdilar, Tepaliklarda Meni haqorat qildilar. Shu bois qilmishlariga yarasha Ularga jazosini beraman.”</div>
  <div id="8"><sup><a href="https://www.kitobook.com/compare/book/23/65/8/" title="сравнение переводов, параллельные ссылки">8</a></sup> Egamiz shunday aytmoqda: “Agar bir bosh uzumda hali sharbati bor bo‘lsa, Odamlar: ‘Uni tashlab yubormang, Hali foydasi tegadi’, deb aytadi. Men ham O‘z qullarim haqi shunday qilaman, O‘z xalqimning hammasini yo‘q qilmayman.</div>
  <div id="9"><sup><a href="https://www.kitobook.com/compare/book/23/65/9/" title="сравнение переводов, параллельные ссылки">9</a></sup> Tog‘larimni mulk qilib olsin, deb Isroil va Yahudo xalqiga avlod beraman. Tanlagan xalqim tog‘larimga egalik qiladi, Mening qullarim u yerda yashaydi.</div>
  <div id="10"><sup><a href="https://www.kitobook.com/compare/book/23/65/10/" title="сравнение переводов, параллельные ссылки">10</a></sup> Sharon tekisligi qo‘ylar suruvlari uchun yaylov bo‘ladi, Oxor soyligi mol–qo‘ylar uchun o‘tloq bo‘ladi. Ha, bu yerlar Menga intilganlarniki bo‘ladi.</div>
  <div id="11"><sup><a href="https://www.kitobook.com/compare/book/23/65/11/" title="сравнение переводов, параллельные ссылки">11</a></sup> Ammo ba’zilaringiz Meni tark etdingiz, Muqaddas tog‘imni unutdingiz! ‘Omad’ buti uchun dasturxon yozdingiz, ‘Qismat’ buti uchun qadahlarga sharob quydingiz!</div>
  <div id="12"><sup><a href="https://www.kitobook.com/compare/book/23/65/12/" title="сравнение переводов, параллельные ссылки">12</a></sup> Shundaylarni Men qilichning damiga ro‘para qilaman. Hammangiz tiz cho‘kasiz, bo‘g‘izlanasiz. Axir, Men chaqirganimda javob bermadingiz, Gapirganimda quloq solmadingiz. Mening oldimda qabihliklar qildingiz, Men xohlamagan narsalarni tanladingiz.”</div>
  <div id="13"><sup><a href="https://www.kitobook.com/compare/book/23/65/13/" title="сравнение переводов, параллельные ссылки">13</a></sup> Shu bois Egamiz Rabbiy aytmoqda: “Mening qullarim yeydi, sizlar esa och qolasiz, Qullarim ichadi, sizlar tashnalikdan azob chekasiz, Qullarim shod–xurram bo‘ladi, Sizlar esa sharmandayu sharmisor bo‘lasiz.</div>
  <div id="14"><sup><a href="https://www.kitobook.com/compare/book/23/65/14/" title="сравнение переводов, параллельные ссылки">14</a></sup> Mana, qalblari shodlikka to‘lib, Mening qullarim qo‘shiqlar kuylaydi. Sizlar esa yuragingizdagi qayg‘udan dod–voy qilasiz, Ezilgan ruhingiz tufayli uvullab yig‘laysiz.</div>
  <div id="15"><sup><a href="https://www.kitobook.com/compare/book/23/65/15/" title="сравнение переводов, параллельные ссылки">15</a></sup> Tanlagan xalqim orasida nomingiz la’nat so‘zi bo‘ladi, Men, Egangiz Rabbiy, sizlarni o‘ldiraman, O‘zimning qullarimga esa boshqa nom beraman.</div>
  <div id="16"><sup><a href="https://www.kitobook.com/compare/book/23/65/16/" title="сравнение переводов, параллельные ссылки">16</a></sup> Kim o‘ziga bu yurtda baraka tilasa, Mening, ya’ni sodiq Xudoning nomi bilan duo qiladi. Yurtda kim ont ichadigan bo‘lsa, Mening nomim bilan ont ichadi. Oldingi qayg‘ular unutiladi, Qayg‘u ko‘z oldimdan yo‘qotiladi.</div>
  <div id="17"><sup><a href="https://www.kitobook.com/compare/book/23/65/17/" title="сравнение переводов, параллельные ссылки">17</a></sup> Mana, qarang! Yangi osmon, yangi yer yaratyapman. Ilgari bo‘lganlar endi eslanmaydi, Ular hech qachon yodga olinmaydi.</div>
  <div id="18"><sup><a href="https://www.kitobook.com/compare/book/23/65/18/" title="сравнение переводов, параллельные ссылки">18</a></sup> Yaratayotgan ishlarim tufayli To abad shodlaning, xursand bo‘ling. Men Quddusni shodlik qilib, Xalqini quvonch qilib yaratyapman.</div>
  <div id="19"><sup><a href="https://www.kitobook.com/compare/book/23/65/19/" title="сравнение переводов, параллельные ссылки">19</a></sup> Men Quddus tufayli sevinaman, Xalqim Menga quvonch keltiradi. Endi Quddusda hech qachon Yig‘i, faryod tovushi eshitilmaydi.</div>
  <div id="20"><sup><a href="https://www.kitobook.com/compare/book/23/65/20/" title="сравнение переводов, параллельные ссылки">20</a></sup> U yerda endi go‘daklar o‘lmaydi, Biror qariya yoshini yashamay o‘tmaydi. Birontasi yuz yoshga kirib olamdan o‘tsa, U haqda: ‘Evoh, yosh ketdi’, deb aytadilar. Yuzga yetmay o‘lganni la’nati ekan, deb biladilar.</div>
  <div id="21"><sup><a href="https://www.kitobook.com/compare/book/23/65/21/" title="сравнение переводов, параллельные ссылки">21</a></sup> Xalqim uylar qurib, o‘zlari o‘sha yerda yashaydi, Tokzorlar o‘tqazib, hosilini o‘zlari yeydi.</div>
  <div id="22"><sup><a href="https://www.kitobook.com/compare/book/23/65/22/" title="сравнение переводов, параллельные ссылки">22</a></sup> Endi ular qurgan uylarda boshqalar yashamaydi, Ekkan daraxtlarining hosili boshqalarga nasib bo‘lmaydi. Xalqimning umri chinor umriday uzoq bo‘ladi, Tanlagan xalqim o‘z qo‘llarining mahsulidan uzoq vaqt bahramand bo‘ladi.</div>
  <div id="23"><sup><a href="https://www.kitobook.com/compare/book/23/65/23/" title="сравнение переводов, параллельные ссылки">23</a></sup> Ularning mehnati behuda ketmaydi, Nasllari baxtsizlikka mubtalo bo‘lmaydi. Ular Men, Egasidan baraka topgan xalqdir, Ularning avlodiga ham Men baraka beraman.</div>
  <div id="24"><sup><a href="https://www.kitobook.com/compare/book/23/65/24/" title="сравнение переводов, параллельные ссылки">24</a></sup> Menga yolvormaslaridan ham oldin Xalqimga javob beraman. Gapirayotgan paytining o‘zidayoq Ularga quloq tutaman.</div>
  <div id="25"><sup><a href="https://www.kitobook.com/compare/book/23/65/25/" title="сравнение переводов, параллельные ссылки">25</a></sup> Bo‘ri bilan qo‘zichoq birga o‘tlab yuradi, Sher ham ho‘kiz kabi somon yeydi, Ilon esa tuproq yalaydi. Muqaddas tog‘imning biron yerida Hech bir yovuzligu yomonlik qilinmaydi.” Egamizning kalomi shudir.</div>
</div>