<div itemprop="articleBody" class="text">
  <div id="1"><sup><a href="https://www.kitobook.com/compare/book/23/55/1/" title="сравнение переводов, параллельные ссылки">1</a></sup> Egam aytar: “Ey tashna bo‘lganlar! Hammangiz suvga kelinglar! Ey siz, pulsizlar, keling, sotib olib, yenglar! Keling, sharobu sut sotib oling pulsiz, tekinga!</div>
  <div id="2"><sup><a href="https://www.kitobook.com/compare/book/23/55/2/" title="сравнение переводов, параллельные ссылки">2</a></sup> Nima uchun non bo‘lmagan narsaga pul sarf qilasiz? Nima uchun ishlab topganingizni Qoniqtirmaydigan narsalarga sarf qilasiz? Eshiting, Menga quloq soling! Shunda a’lo taomlarni yeysiz, Yog‘li taomlar yeb, maza qilasiz.</div>
  <div id="3"><sup><a href="https://www.kitobook.com/compare/book/23/55/3/" title="сравнение переводов, параллельные ссылки">3</a></sup> Quloq soling, menga keling, Tinglang, shunda yashaysiz. Dovudga va’da bergan sodiq sevgim haqi Siz bilan abadiy ahd tuzaman.</div>
  <div id="4"><sup><a href="https://www.kitobook.com/compare/book/23/55/4/" title="сравнение переводов, параллельные ссылки">4</a></sup> Mana Men Dovudni xalqlarga guvoh qildim, Uni xalqlarning hukmdori, rahnamosi qildim.</div>
  <div id="5"><sup><a href="https://www.kitobook.com/compare/book/23/55/5/" title="сравнение переводов, параллельные ссылки">5</a></sup> O‘zingiz tanimagan xalqlarni chaqirasiz, Sizni tanimagan xalqlar oldingizga keladi. Men, Isroil xalqining muqaddas Xudosi — Egangiz Xudoni deb Bu xalqlar keladi, Zotan, Men sizni ulug‘vorlikka burkaganman.”</div>
  <div id="6"><sup><a href="https://www.kitobook.com/compare/book/23/55/6/" title="сравнение переводов, параллельные ссылки">6</a></sup> Egangiz yoningizda ekan, Unga intiling, U yaqiningizda ekan, Uni chaqiring!</div>
  <div id="7"><sup><a href="https://www.kitobook.com/compare/book/23/55/7/" title="сравнение переводов, параллельные ссылки">7</a></sup> Badkirdor yo‘lidan qaytsin, Gunohkor niyatidan qaytsin, Ular Egamizga qaytsin, Egamiz shafqat ko‘rsatadi, Ular Xudoyimizga qaytsin, Uning yuragi kechirimga boy.</div>
  <div id="8"><sup><a href="https://www.kitobook.com/compare/book/23/55/8/" title="сравнение переводов, параллельные ссылки">8</a></sup> Egamiz shunday demoqda: “Sizlarning fikringiz Meniki emas, Mening yo‘llarim sizlarniki emas.</div>
  <div id="9"><sup><a href="https://www.kitobook.com/compare/book/23/55/9/" title="сравнение переводов, параллельные ссылки">9</a></sup> Osmon yerdan qanchalik baland bo‘lsa, Mening yo‘llarim ham, o‘ylarim ham, Sizlarning yo‘llaringiz, o‘ylaringizdan Shunchalik balanddir.</div>
  <div id="10"><sup><a href="https://www.kitobook.com/compare/book/23/55/10/" title="сравнение переводов, параллельные ссылки">10</a></sup> Osmondan qor, yomg‘ir yog‘adi. Ular osmonga qaytmay, yerni sug‘oradi, Toki yer o‘simlik o‘stirsin, Ekkani don, yegani non bersin.</div>
  <div id="11"><sup><a href="https://www.kitobook.com/compare/book/23/55/11/" title="сравнение переводов, параллельные ссылки">11</a></sup> Mening og‘zimdan chiqqan so‘z shunday bo‘ladi, Menga bo‘m–bo‘sh qaytib kelmaydi. Mening xohish–irodamni o‘sha so‘z bajaradi, Qaysi niyatda yuborsam, O‘shani bajo qiladi.</div>
  <div id="12"><sup><a href="https://www.kitobook.com/compare/book/23/55/12/" title="сравнение переводов, параллельные ссылки">12</a></sup> Ha, siz xursand bo‘lib borasiz, Sog‘–omon qaytib kelasiz. Oldingizda tog‘lar, tepaliklar Sevinch ila hayqiradi, Daladagi hamma daraxtlar qarsak chaladi.</div>
  <div id="13"><sup><a href="https://www.kitobook.com/compare/book/23/55/13/" title="сравнение переводов, параллельные ссылки">13</a></sup> Tikanzorlar o‘rniga sarv daraxtlari o‘sadi, Gazanda o‘t o‘rniga mirta butalar o‘sadi. Shunday qilib, bular Men, Egangga sharaf bo‘ladi. Tuganmas, abadiy nishona bo‘lib qoladi.”</div>
</div>