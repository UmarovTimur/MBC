<div itemprop="articleBody" class="text">
  <div id="1"><sup><a href="https://www.kitobook.com/compare/book/19/103/1/" title="сравнение переводов, параллельные ссылки">1</a></sup> Egamni olqishla, ey jonim. Ey Egam Xudo! Sen naqadar buyuksan, Shuhratu ulug‘vorlikka burkangansan.</div>
  <div id="2"><sup><a href="https://www.kitobook.com/compare/book/19/103/2/" title="сравнение переводов, параллельные ссылки">2</a></sup> Yopinchiqqa o‘ralganday nurga chulg‘angansan, Samolarni bir chodir kabi yoygansan.</div>
  <div id="3"><sup><a href="https://www.kitobook.com/compare/book/19/103/3/" title="сравнение переводов, параллельные ссылки">3</a></sup> Osmondagi suvlar uzra dargohingni qurgansan, Bulutlarni jang aravasi qilasan, Shamol qanotlarini minib ketasan.</div>
  <div id="4"><sup><a href="https://www.kitobook.com/compare/book/19/103/4/" title="сравнение переводов, параллельные ссылки">4</a></sup> Shamollarni O‘zingga xabarchilar qilasan, Lovullagan olovni xizmatkorlaring etasan.</div>
  <div id="5"><sup><a href="https://www.kitobook.com/compare/book/19/103/5/" title="сравнение переводов, параллельные ссылки">5</a></sup> Hech qachon tebranmasin, deya Sen zaminning poydevorini qo‘ygansan,</div>
  <div id="6"><sup><a href="https://www.kitobook.com/compare/book/19/103/6/" title="сравнение переводов, параллельные ссылки">6</a></sup> Zaminni libosga o‘raganday, Tubsiz suvlar ila o‘ragan eding, Hatto tog‘lar cho‘qqisini suvlar ko‘mgan.</div>
  <div id="7"><sup><a href="https://www.kitobook.com/compare/book/19/103/7/" title="сравнение переводов, параллельные ссылки">7</a></sup> Sening tahdidlaringdan suvlar chekinar, Sen gumburlatgan sadodan ular qochar.</div>
  <div id="8"><sup><a href="https://www.kitobook.com/compare/book/19/103/8/" title="сравнение переводов, параллельные ссылки">8</a></sup> Suvlar tog‘lar ustidan, vodiy bo‘ylab oqarlar Sen ular uchun tayin etgan joyga.</div>
  <div id="9"><sup><a href="https://www.kitobook.com/compare/book/19/103/9/" title="сравнение переводов, параллельные ссылки">9</a></sup> Bu suvlar toshmasin, deb, Yana yer yuzini qayta qoplamasin, deb Sen chegara qo‘ygansan!</div>
  <div id="10"><sup><a href="https://www.kitobook.com/compare/book/19/103/10/" title="сравнение переводов, параллельные ссылки">10</a></sup> Buloqlarni toshirding Sen soyliklardan, Buloqlar oqib kelar tog‘lar orasidan.</div>
  <div id="11"><sup><a href="https://www.kitobook.com/compare/book/19/103/11/" title="сравнение переводов, параллельные ссылки">11</a></sup> Jamiki yovvoyi hayvonlarni buloqlar sug‘oradi, Yovvoyi eshaklar tashnaligini qondiradi.</div>
  <div id="12"><sup><a href="https://www.kitobook.com/compare/book/19/103/12/" title="сравнение переводов, параллельные ссылки">12</a></sup> Oqar suvlar bo‘yida qushlar in quradi, Shoxlar orasidan ular sayraydi.</div>
  <div id="13"><sup><a href="https://www.kitobook.com/compare/book/19/103/13/" title="сравнение переводов, параллельные ссылки">13</a></sup> Tog‘larni sug‘orasan yuqoridagi dargohingdan, Zamin to‘la sen o‘stirgan meva bilan.</div>
  <div id="14"><sup><a href="https://www.kitobook.com/compare/book/19/103/14/" title="сравнение переводов, параллельные ссылки">14</a></sup> Chorva uchun Sen o‘t–o‘lan o‘stirasan, Inson foydalansin, deb ekinlar o‘stirgansan, Yeguligini tuproqdan olsin, deysan.</div>
  <div id="15"><sup><a href="https://www.kitobook.com/compare/book/19/103/15/" title="сравнение переводов, параллельные ссылки">15</a></sup> Sen berasan inson ko‘nglini chog‘ qiluvchi sharobni, Yuzga jilo beruvchi zaytun moyini, Inson hayotiga quvvat beruvchi nonni.</div>
  <div id="16"><sup><a href="https://www.kitobook.com/compare/book/19/103/16/" title="сравнение переводов, параллельные ссылки">16</a></sup> Ey Egam, Sening daraxtlaring, Ha, O‘zing Lubnonda ekkan sadr daraxtlaring Suvga yaxshi qonadi.</div>
  <div id="17"><sup><a href="https://www.kitobook.com/compare/book/19/103/17/" title="сравнение переводов, параллельные ссылки">17</a></sup> Qushlar daraxtlarda uya quradi, Sarv daraxtida laylak uy qiladi.</div>
  <div id="18"><sup><a href="https://www.kitobook.com/compare/book/19/103/18/" title="сравнение переводов, параллельные ссылки">18</a></sup> Tog‘ echkisi baland tog‘larda yashar, Bo‘rsiqlar esa qoyalarda uya qurar.</div>
  <div id="19"><sup><a href="https://www.kitobook.com/compare/book/19/103/19/" title="сравнение переводов, параллельные ссылки">19</a></sup> Vaqtni belgilasin, deb oyni yaratding, Quyosh ham biladi qachon botishin.</div>
  <div id="20"><sup><a href="https://www.kitobook.com/compare/book/19/103/20/" title="сравнение переводов, параллельные ссылки">20</a></sup> Qorong‘ulik cho‘ktirganingda, tun bo‘lar, O‘rmondagi bor hayvon kezgani chiqar.</div>
  <div id="21"><sup><a href="https://www.kitobook.com/compare/book/19/103/21/" title="сравнение переводов, параллельные ссылки">21</a></sup> Sherlar o‘lja axtarib bo‘kirar, O‘z rizq–ro‘zini, ey Xudo, Sendan izlar.</div>
  <div id="22"><sup><a href="https://www.kitobook.com/compare/book/19/103/22/" title="сравнение переводов, параллельные ссылки">22</a></sup> Quyosh chiqar, ular ortga qaytarlar, O‘zlarining inlarida yotarlar.</div>
  <div id="23"><sup><a href="https://www.kitobook.com/compare/book/19/103/23/" title="сравнение переводов, параллельные ссылки">23</a></sup> Odamlar o‘z ishlariga chiqarlar, Oqshomgacha yumushlari ila band bo‘larlar.</div>
  <div id="24"><sup><a href="https://www.kitobook.com/compare/book/19/103/24/" title="сравнение переводов, параллельные ссылки">24</a></sup> Ey Egam, ishlaring g‘oyat turli–tumandir! Hammasini donolik ila yaratgansan, Zamin Sen yaratganlaring ila to‘ladir.</div>
  <div id="25"><sup><a href="https://www.kitobook.com/compare/book/19/103/25/" title="сравнение переводов, параллельные ссылки">25</a></sup> Mana, buyuk, bepoyon dengiz, Son–sanoqsiz yaratilganlar bilan to‘la, Katta–kichik jonivorlar bor.</div>
  <div id="26"><sup><a href="https://www.kitobook.com/compare/book/19/103/26/" title="сравнение переводов, параллельные ссылки">26</a></sup> Kemalar dengizlarda qatnaydi. Suvlarda o‘ynasin, deya O‘sha maxluq Levitanni yaratgansan.</div>
  <div id="27"><sup><a href="https://www.kitobook.com/compare/book/19/103/27/" title="сравнение переводов, параллельные ссылки">27</a></sup> Ey Egam! O‘z vaqtida rizqimizni bersin, deya Ularning hammasi Senga ko‘z tikadi.</div>
  <div id="28"><sup><a href="https://www.kitobook.com/compare/book/19/103/28/" title="сравнение переводов, параллельные ссылки">28</a></sup> Ularga rizqini berganingda, yig‘ib oladi, Qo‘llaringni ochganingda, ular yeb to‘yadi.</div>
  <div id="29"><sup><a href="https://www.kitobook.com/compare/book/19/103/29/" title="сравнение переводов, параллельные ссылки">29</a></sup> Yuzingni yashirganingda esa ular vahimaga tushadi, Jonlarini olganingda, o‘lib, tuproqqa qaytadi.</div>
  <div id="30"><sup><a href="https://www.kitobook.com/compare/book/19/103/30/" title="сравнение переводов, параллельные ссылки">30</a></sup> Ruhingni yuborganingda ular yaratiladi, Yer yuziga yangidan hayot berasan.</div>
  <div id="31"><sup><a href="https://www.kitobook.com/compare/book/19/103/31/" title="сравнение переводов, параллельные ссылки">31</a></sup> Egamizning shuhrati to abad davom etsin, Egamiz O‘z yaratganlaridan xursand bo‘lsin.</div>
  <div id="32"><sup><a href="https://www.kitobook.com/compare/book/19/103/32/" title="сравнение переводов, параллельные ссылки">32</a></sup> Yerga U boqqanda, yer titrar, Tog‘larga tekkanda, tog‘lar tutun chiqarar.</div>
  <div id="33"><sup><a href="https://www.kitobook.com/compare/book/19/103/33/" title="сравнение переводов, параллельные ссылки">33</a></sup> Hayot ekanman, Egamni tarannum etaman, Bor ekanman, Xudoyimga hamdu sano kuylayman.</div>
  <div id="34"><sup><a href="https://www.kitobook.com/compare/book/19/103/34/" title="сравнение переводов, параллельные ссылки">34</a></sup> U haqidagi o‘ylarim xush kelsin O‘ziga, Zotan, sevinaman men Egam tufayli.</div>
  <div id="35"><sup><a href="https://www.kitobook.com/compare/book/19/103/35/" title="сравнение переводов, параллельные ссылки">35</a></sup> Yer yuzidan yo‘q bo‘lsin gunohkorlar, Bo‘lmasin boshqa endi fosiqlar. Egamni olqishla, ey jonim! Egamizga hamdu sanolar bo‘lsin!</div>
</div>