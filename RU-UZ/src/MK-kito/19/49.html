<div itemprop="articleBody" class="text">
  <div id="1"><sup><a href="https://www.kitobook.com/compare/book/19/49/1/" title="сравнение переводов, параллельные ссылки">1</a></sup> Osifning sanosi. Xudolar Xudosi — Egamiz So‘ylar, da’vat qilar yer yuziga Sharqdan g‘arbga qadar.</div>
  <div id="2"><sup><a href="https://www.kitobook.com/compare/book/19/49/2/" title="сравнение переводов, параллельные ссылки">2</a></sup> Xudo O‘z nurini sochar Quddusdan — Go‘zallikda komil shahardan.</div>
  <div id="3"><sup><a href="https://www.kitobook.com/compare/book/19/49/3/" title="сравнение переводов, параллельные ссылки">3</a></sup> Xudoyimiz kelar, sukut saqlamas, Uning oldida alanga yamlab yuborar, Atrofida bo‘ron g‘azabdan quturar.</div>
  <div id="4"><sup><a href="https://www.kitobook.com/compare/book/19/49/4/" title="сравнение переводов, параллельные ссылки">4</a></sup> O‘z xalqini hukm etmoq uchun Yeru osmonni guvoh qilib chaqirar:</div>
  <div id="5"><sup><a href="https://www.kitobook.com/compare/book/19/49/5/" title="сравнение переводов, параллельные ссылки">5</a></sup> “Yig‘ib keling Mening taqvodor xalqimni, Qurbonlik orqali Men bilan ahd qilganlarni!”</div>
  <div id="6"><sup><a href="https://www.kitobook.com/compare/book/19/49/6/" title="сравнение переводов, параллельные ссылки">6</a></sup> Samolar e’lon qilar Xudoning odilligini, Hakam Xudoning O‘zidir.</div>
  <div id="7"><sup><a href="https://www.kitobook.com/compare/book/19/49/7/" title="сравнение переводов, параллельные ссылки">7</a></sup> Xudo aytar: “Eshit, ey xalqim, Men so‘zlayman, Ey Isroil, senga qarshi guvohlik beraman, Men Xudoman, sening Xudoyingman.</div>
  <div id="8"><sup><a href="https://www.kitobook.com/compare/book/19/49/8/" title="сравнение переводов, параллельные ссылки">8</a></sup> Keltirgan qurbonliklaring doimo oldimda. Kuydirilgan qurbonliklaringdan shikoyat qilmayman.</div>
  <div id="9"><sup><a href="https://www.kitobook.com/compare/book/19/49/9/" title="сравнение переводов, параллельные ссылки">9</a></sup> Og‘ilingdagi buqangga muhtoj emasman, Suruvingdagi echkingga ham zor emasman.</div>
  <div id="10"><sup><a href="https://www.kitobook.com/compare/book/19/49/10/" title="сравнение переводов, параллельные ссылки">10</a></sup> Menikidir o‘rmondagi jamiki hayvon, Minglab qirlardagi molu qo‘ylar.</div>
  <div id="11"><sup><a href="https://www.kitobook.com/compare/book/19/49/11/" title="сравнение переводов, параллельные ссылки">11</a></sup> Menikidir jamiki tog‘dagi qushlar, Menikidir daladagi barcha jonivorlar.</div>
  <div id="12"><sup><a href="https://www.kitobook.com/compare/book/19/49/12/" title="сравнение переводов, параллельные ссылки">12</a></sup> Och qolsam ham, so‘ramasdim sizlardan, Menikidir olam, undagi hamma narsa.</div>
  <div id="13"><sup><a href="https://www.kitobook.com/compare/book/19/49/13/" title="сравнение переводов, параллельные ссылки">13</a></sup> Men buqa go‘shtini yeymanmi?! Yoki echki qonini ichamanmi?!</div>
  <div id="14"><sup><a href="https://www.kitobook.com/compare/book/19/49/14/" title="сравнение переводов, параллельные ссылки">14</a></sup> Men, Xudoga, shukrona qurbonligi qil, Men, Xudoyi Taologa, ontingni ado qil.</div>
  <div id="15"><sup><a href="https://www.kitobook.com/compare/book/19/49/15/" title="сравнение переводов, параллельные ссылки">15</a></sup> Og‘ir kunda Menga iltijo qilgin, Senga najot beraman, Sen esa Menga maqtov aytasan.”</div>
  <div id="16"><sup><a href="https://www.kitobook.com/compare/book/19/49/16/" title="сравнение переводов, параллельные ссылки">16</a></sup> Fosiqqa esa Xudo shunday deydi: “Ne haqing bor qonunlarimni tilga olmoqqa?! Ne haqing bor ahdimni og‘zingga olmoqqa?!</div>
  <div id="17"><sup><a href="https://www.kitobook.com/compare/book/19/49/17/" title="сравнение переводов, параллельные ссылки">17</a></sup> Nafrat ila qaraysan–ku yo‘l–yo‘riqlarimga, Otib tashlaysan–ku kalomlarimni orqangga!</div>
  <div id="18"><sup><a href="https://www.kitobook.com/compare/book/19/49/18/" title="сравнение переводов, параллельные ссылки">18</a></sup> O‘g‘rini ko‘rganingda, do‘stlashasan u bilan, Sherik bo‘lib olasan zinokorlar bilan.</div>
  <div id="19"><sup><a href="https://www.kitobook.com/compare/book/19/49/19/" title="сравнение переводов, параллельные ссылки">19</a></sup> Og‘zing yomon so‘zlar uchun doim tayyordir, Tilingning to‘qigani faqat yolg‘ondir.</div>
  <div id="20"><sup><a href="https://www.kitobook.com/compare/book/19/49/20/" title="сравнение переводов, параллельные ссылки">20</a></sup> O‘tirib, birodaringga qarshi so‘ylaysan, Tug‘ishganingga ham tuhmat qilasan.</div>
  <div id="21"><sup><a href="https://www.kitobook.com/compare/book/19/49/21/" title="сравнение переводов, параллельные ссылки">21</a></sup> Shu ishlarni qilganingda, sukut saqlardim, Meni ham o‘zingga o‘xshagan, deb o‘ylading. Endi–chi, aybingni bo‘yningga qo‘yib, Seni hukm qilaman.</div>
  <div id="22"><sup><a href="https://www.kitobook.com/compare/book/19/49/22/" title="сравнение переводов, параллельные ссылки">22</a></sup> Ey Meni unutganlar, bilib qo‘ying, Yo‘qsa sizlarni parcha–parcha qilaman, Bironta najot berguvchi topilmaydi.</div>
  <div id="23"><sup><a href="https://www.kitobook.com/compare/book/19/49/23/" title="сравнение переводов, параллельные ссылки">23</a></sup> Menga shukrona qurbonligi keltirganlar Meni izzat qilgan bo‘ladi. Men O‘z najotimni To‘g‘ri yo‘ldan yurganlarga ko‘rsataman.”</div>
</div>