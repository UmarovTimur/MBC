<div itemprop="articleBody" class="text">
  <div id="1"><sup><a href="https://www.kitobook.com/compare/book/19/44/1/" title="сравнение переводов, параллельные ссылки">1</a></sup> Ijrochilar rahbariga. “Nilufar” kuyiga aytilgan. Ko‘rax naslining qasidasi. To‘y qo‘shig‘i.</div>
  <div id="2"><sup><a href="https://www.kitobook.com/compare/book/19/44/2/" title="сравнение переводов, параллельные ссылки">2</a></sup> Shohimga she’rlarimni bag‘ishlayman, Yuragimdan go‘zal so‘zlar to‘kiladi, Tilim mohir kotib qalamiga o‘xshaydi.</div>
  <div id="3"><sup><a href="https://www.kitobook.com/compare/book/19/44/3/" title="сравнение переводов, параллельные ссылки">3</a></sup> Ey shohim! Insonlar orasida juda chiroylisan. Xudo senga to abad baraka bergani uchun Lablaringdan latif so‘zlar yog‘iladi.</div>
  <div id="4"><sup><a href="https://www.kitobook.com/compare/book/19/44/4/" title="сравнение переводов, параллельные ссылки">4</a></sup> Ey qudratli shoh, belingga bog‘la qilichingni, Hashamatu ulug‘vorliging bilan zohir bo‘lgin.</div>
  <div id="5"><sup><a href="https://www.kitobook.com/compare/book/19/44/5/" title="сравнение переводов, параллельные ссылки">5</a></sup> Ulug‘vorlik bilan olg‘a bos! Haqiqat, kamtarlik, adolat uchun g‘alaba qil! O‘ng qo‘ling qo‘rqinchli ishlar ko‘rsatsin.</div>
  <div id="6"><sup><a href="https://www.kitobook.com/compare/book/19/44/6/" title="сравнение переводов, параллельные ссылки">6</a></sup> G‘animlaringning yuragini O‘tkir o‘qlaring teshib o‘tadi. Xalqlar oyog‘ing ostiga yiqiladi.</div>
  <div id="7"><sup><a href="https://www.kitobook.com/compare/book/19/44/7/" title="сравнение переводов, параллельные ссылки">7</a></sup> Xudo bergan taxting abadiydir, Adolat hassasi shohliging hassasidir.</div>
  <div id="8"><sup><a href="https://www.kitobook.com/compare/book/19/44/8/" title="сравнение переводов, параллельные ссылки">8</a></sup> Sen solihlikni sevasan, qabihlikdan nafrat etasan. Shu bois Xudo seni do‘stlaringdan ustun qildi, Ha, Xudoying shodlik moyini senga surtdi.</div>
  <div id="9"><sup><a href="https://www.kitobook.com/compare/book/19/44/9/" title="сравнение переводов, параллельные ссылки">9</a></sup> Libosingdan mirra, sabur, dolchinning Xushbo‘y hidlari ufurar. Fil suyagi bilan bezatilgan saroylarda Cholg‘u navolari seni shod qilar.</div>
  <div id="10"><sup><a href="https://www.kitobook.com/compare/book/19/44/10/" title="сравнение переводов, параллельные ссылки">10</a></sup> Shoh qizlari izzatli xonimlaring orasidadir, Ofir oltiniga bezangan malika o‘ng qo‘lingda o‘tirar.</div>
  <div id="11"><sup><a href="https://www.kitobook.com/compare/book/19/44/11/" title="сравнение переводов, параллельные ссылки">11</a></sup> Tingla, ey qiz, quloq solib, o‘ylagin, Xalqing, otang xonadonin unutgin.</div>
  <div id="12"><sup><a href="https://www.kitobook.com/compare/book/19/44/12/" title="сравнение переводов, параллельные ссылки">12</a></sup> Jamolingga shoh maftun bo‘lgandir, Ta’zim qil unga, u xo‘jayiningdir.</div>
  <div id="13"><sup><a href="https://www.kitobook.com/compare/book/19/44/13/" title="сравнение переводов, параллельные ссылки">13</a></sup> Tir xalqi hadyalar olib keladi, Boylar sendan marhamat istaydi.</div>
  <div id="14"><sup><a href="https://www.kitobook.com/compare/book/19/44/14/" title="сравнение переводов, параллельные ссылки">14</a></sup> Saroyda malika naqadar go‘zal! Liboslari oltin bilan bezatilgan.</div>
  <div id="15"><sup><a href="https://www.kitobook.com/compare/book/19/44/15/" title="сравнение переводов, параллельные ссылки">15</a></sup> Naqshli libosida uni shoh huzuriga olib kelishadi, Ortidan qizlar, uning dugonalari ergashib keladi.</div>
  <div id="16"><sup><a href="https://www.kitobook.com/compare/book/19/44/16/" title="сравнение переводов, параллельные ссылки">16</a></sup> Ular shod–xurramlik ichra keladi, Shohning saroyiga ular kirib keladi.</div>
  <div id="17"><sup><a href="https://www.kitobook.com/compare/book/19/44/17/" title="сравнение переводов, параллельные ссылки">17</a></sup> Ey shohim, o‘g‘illaring olgaylar otalaring o‘rnini, Butun yurtda shahzodalar qilgaysan sen ularni.</div>
  <div id="18"><sup><a href="https://www.kitobook.com/compare/book/19/44/18/" title="сравнение переводов, параллельные ссылки">18</a></sup> Qo‘shig‘im tufayli noming nasllar osha yashar, Shu bois xalqlar seni to abad madh etarlar.</div>
</div>