<div itemprop="articleBody" class="text">
  <div id="1"><sup><a href="https://www.kitobook.com/compare/book/19/39/1/" title="сравнение переводов, параллельные ссылки">1</a></sup> Ijrochilar rahbariga. Dovud sanosi.</div>
  <div id="2"><sup><a href="https://www.kitobook.com/compare/book/19/39/2/" title="сравнение переводов, параллельные ссылки">2</a></sup> Men Egamizga umid bog‘ladim, U menga yuz burdi, faryodimni eshitdi.</div>
  <div id="3"><sup><a href="https://www.kitobook.com/compare/book/19/39/3/" title="сравнение переводов, параллельные ссылки">3</a></sup> Meni balchiq chuqurdan, Botqoqlikdan chiqarib oldi. Eson–omon meni qattiq yerga o‘tqazdi, Qadamlarimni dadil qildi.</div>
  <div id="4"><sup><a href="https://www.kitobook.com/compare/book/19/39/4/" title="сравнение переводов, параллельные ссылки">4</a></sup> U og‘zimga yangi bir qo‘shiq soldi, Bu qo‘shiq Xudoyimizga madhiyadir. Ko‘plar Uning ishlarini ko‘rib, qo‘rqadi, Va Egamizga umid bog‘laydi.</div>
  <div id="5"><sup><a href="https://www.kitobook.com/compare/book/19/39/5/" title="сравнение переводов, параллельные ссылки">5</a></sup> Baxtlidir Egamizga umid bog‘laganlar, Kiborlarga suyanmaganlar, Butparastlardan yordam kutmaganlar.</div>
  <div id="6"><sup><a href="https://www.kitobook.com/compare/book/19/39/6/" title="сравнение переводов, параллельные ссылки">6</a></sup> Ko‘p mo‘jizalar ko‘rsatding, ey Egam Xudo, Bizga qaratilgan ko‘p niyatlaringni bajarding. Biror zot Senga teng kela olmas, Og‘iz ochib, mo‘jizalaring haqida aytsam, Naqadar ko‘pligini sanay olmasdim.</div>
  <div id="7"><sup><a href="https://www.kitobook.com/compare/book/19/39/7/" title="сравнение переводов, параллельные ссылки">7</a></sup> Sen qurbonligu nazrni istamading, Kuydiriladigan qurbonligu gunoh nazrini talab qilmading, Itoat qilishim uchun Sen quloqlarimni ochding.</div>
  <div id="8"><sup><a href="https://www.kitobook.com/compare/book/19/39/8/" title="сравнение переводов, параллельные ссылки">8</a></sup> O‘shanda dedimki: “Mana, men keldim. Muqaddas Bitiklarda men haqimda yozilgan.</div>
  <div id="9"><sup><a href="https://www.kitobook.com/compare/book/19/39/9/" title="сравнение переводов, параллельные ссылки">9</a></sup> Sening xohishingni ado etishdan zavq olaman, Ey Xudoyim, Sening qonuning yuragim to‘ridadir.”</div>
  <div id="10"><sup><a href="https://www.kitobook.com/compare/book/19/39/10/" title="сравнение переводов, параллельные ссылки">10</a></sup> Ulug‘ jamoang ichra Najoting xushxabarini e’lon qilganman. Ha, ey Egam, O‘zing bilasan, Og‘zimga bir nafas ham dam bermaganman.</div>
  <div id="11"><sup><a href="https://www.kitobook.com/compare/book/19/39/11/" title="сравнение переводов, параллельные ссылки">11</a></sup> Qutqarganingni yuragimda yashirmadim, Sodiqliging, najotingdan har kimga so‘yladim, Sevging, sadoqatingni buyuk jamoangdan sir tutmadim.</div>
  <div id="12"><sup><a href="https://www.kitobook.com/compare/book/19/39/12/" title="сравнение переводов, параллельные ссылки">12</a></sup> Ey Egam, mendan shafqatingni darig‘ tutmagin, Sening sevging, sadoqating meni to abad saqlasin.</div>
  <div id="13"><sup><a href="https://www.kitobook.com/compare/book/19/39/13/" title="сравнение переводов, параллельные ссылки">13</a></sup> Behisob ofatlar atrofimni o‘radi, Gunohlarim o‘zimning boshimga yetdi, Endi ko‘zlarim ko‘ra olmas, Gunohlarim boshimdagi sochimdan ko‘pdir, Endi jasoratim tamoman so‘ndi.</div>
  <div id="14"><sup><a href="https://www.kitobook.com/compare/book/19/39/14/" title="сравнение переводов, параллельные ссылки">14</a></sup> Ey Egam, iltimos, menga najot ber, Kelgin tezda, ey Egam, menga madad ber.</div>
  <div id="15"><sup><a href="https://www.kitobook.com/compare/book/19/39/15/" title="сравнение переводов, параллельные ссылки">15</a></sup> Jonimga qasd qilganlar Sharmandayu sharmisor bo‘lsin! Halokatimni istaganlar Uyatga qolib, orqaga qaytsin!</div>
  <div id="16"><sup><a href="https://www.kitobook.com/compare/book/19/39/16/" title="сравнение переводов, параллельные ссылки">16</a></sup> “Holing qalay endi?!” deb meni masxaralaganlar Sharmanda bo‘lganidan vahimaga tushsin.</div>
  <div id="17"><sup><a href="https://www.kitobook.com/compare/book/19/39/17/" title="сравнение переводов, параллельные ссылки">17</a></sup> Senga yuz burganlarning hammasi Sen tufayli sevinch, shodlikka to‘lsin. Sening najotingni sevganlar: “Egamiz buyukdir”, deb doimo aytsin.</div>
  <div id="18"><sup><a href="https://www.kitobook.com/compare/book/19/39/18/" title="сравнение переводов, параллельные ссылки">18</a></sup> Men esa g‘arib, bechoraman, Ey Rabbiy, men haqimda o‘ylagin, Madadkorim, najotkorim O‘zingsan, Kechikmagin, ey Xudoyim!</div>
</div>