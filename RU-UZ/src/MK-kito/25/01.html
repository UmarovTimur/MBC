<div itemprop="articleBody" class="text">
  <div id="1"><sup><a href="https://www.kitobook.com/compare/book/25/01/1/" title="сравнение переводов, параллельные ссылки">1</a></sup> Voy sho‘rim! Odamlarga to‘lib–toshgan bir vaqtlar, Naqadar yolg‘izdir endi bu shahar! Xalqlar orasida shuhrat qozongan, Endi bir beva ayolga u o‘xshab qolgan. U viloyatlar orasida malikaday edi, Endi u bir cho‘riga o‘xshab qoldi.</div>
  <div id="2"><sup><a href="https://www.kitobook.com/compare/book/25/01/2/" title="сравнение переводов, параллельные ссылки">2</a></sup> Kechalari u achchiq–achchiq yig‘laydi, Ko‘zlaridan yoshlar oqadi. Uni yupatadigan biron kimsa Yo‘qdir o‘ynashlarining orasida. Do‘stlari unga xiyonat qilishdi, Unga dushman bo‘lib qolishdi.</div>
  <div id="3"><sup><a href="https://www.kitobook.com/compare/book/25/01/3/" title="сравнение переводов, параллельные ссылки">3</a></sup> Yahudo xalqi surgun bo‘lib, azoblar tortdi, Tutqunlikning mashaqqatini u totib qo‘rdi. Begona xalqlar orasida o‘rnashganda, O‘ziga orom topa olmadi. U tang ahvolga tushib qolganda, Ta’qib etuvchilar uni qo‘lga oldi.</div>
  <div id="4"><sup><a href="https://www.kitobook.com/compare/book/25/01/4/" title="сравнение переводов, параллельные ссылки">4</a></sup> Quddusga boradigan yo‘llar tutyapti motam, Axir, belgilangan bayramlarga kelmas biror ham odam. Shaharning hamma darvozalari huvullab qoldi, Ruhoniylari xo‘rsinib o‘tiribdi. Quddusdagi qizlar qayg‘uga botgan, Quddusning o‘zi ham iztirobda qolgan.</div>
  <div id="5"><sup><a href="https://www.kitobook.com/compare/book/25/01/5/" title="сравнение переводов, параллельные ссылки">5</a></sup> Quddusga dushmanlari bosh bo‘ldi, Uning g‘animlari ravnaq topdi. Quddus behad ko‘p gunoh qildi, Shu sababdan Egamiz uni azobga soldi. Quddusning farzandlari surgun qilindi, G‘animlari ularni olib ketdi.</div>
  <div id="6"><sup><a href="https://www.kitobook.com/compare/book/25/01/6/" title="сравнение переводов, параллельные ссылки">6</a></sup> Qiz Quddus o‘z savlatini yo‘qotdi. Yo‘lboshchilari o‘tloq topa olmagan kiyikka o‘xshaydi. Ovchidan qochishga ularning madori qolmadi.</div>
  <div id="7"><sup><a href="https://www.kitobook.com/compare/book/25/01/7/" title="сравнение переводов, параллельные ссылки">7</a></sup> Kulfatu sargardonlik kunlarda, Quddus oldingi hazinalarini esladi. Uning aholisi dushmanlarga taslim bo‘lganda, Quddusga yordam beradigan hech kim yo‘q edi. G‘animlar uning qulashini tomosha qilib, Quddusni masxara qilardi.</div>
  <div id="8"><sup><a href="https://www.kitobook.com/compare/book/25/01/8/" title="сравнение переводов, параллельные ссылки">8</a></sup> Ha, Quddus jirkanch gunohga qo‘l urdi, Atrofdagilarga u kulgi bo‘ldi. Oldin uni e’zozlagan hammalar Endi undan hazar qiladilar. Quddusning sharmandaligini ular ko‘rdilar. Mana endi, Quddus xo‘rsinib o‘tiribdi, Hammadan yuzini yashirib o‘tiribdi.</div>
  <div id="9"><sup><a href="https://www.kitobook.com/compare/book/25/01/9/" title="сравнение переводов, параллельные ссылки">9</a></sup> Uning nopokligi kiyimini dog‘ qildi, Kelajagi haqida u qayg‘urmadi. U dahshatli tarzda quladi, Uning yupatuvchisi yo‘q edi. U shunday deb yolvordi: “Kulfatimga bir nazar solgin, ey, Egam, Zero, dushmanlarim g‘olib keldi ustimdan!”</div>
  <div id="10"><sup><a href="https://www.kitobook.com/compare/book/25/01/10/" title="сравнение переводов, параллельные ссылки">10</a></sup> G‘animlar Quddus xazinalariga chang soldi. Quddusning ko‘zi oldida Begona xalqlar muqaddas makonga kirdi. Ammo Egamiz o‘sha g‘ayriyahudiylarga Hatto Isroil jamoasida bo‘lishni man etgandi!</div>
  <div id="11"><sup><a href="https://www.kitobook.com/compare/book/25/01/11/" title="сравнение переводов, параллельные ссылки">11</a></sup> Mana endi, shahardagi hamma odamlar xo‘rsinyapti, Bir burda nonni izlab yuribdi. Ular boyliklarini sotib, ovqat olishyapti, Shu yo‘sin o‘z jonlarini saqlashyapti. Quddus shunday deb yolvormoqda: “Ey Egam, menga bir boqqin, Xor bo‘lganimni ko‘rib qo‘ygin!”</div>
  <div id="12"><sup><a href="https://www.kitobook.com/compare/book/25/01/12/" title="сравнение переводов, параллельные ссылки">12</a></sup> Quddus o‘tgan–ketganlarga xitob qiladi: “Nahotki sizlarga bari bir bo‘lsa?! Menga bir qaranglar! — deb yolvoradi. — Egamiz g‘azab kunida menga azob bergan, Bunday azobni hech kim ko‘rmagan.</div>
  <div id="13"><sup><a href="https://www.kitobook.com/compare/book/25/01/13/" title="сравнение переводов, параллельные ссылки">13</a></sup> U osmondan olov yubordi, O‘sha olov ichimni yondirdi. Xudo oyog‘imga tuzoq qo‘ydi, Meni ortga qaytishga majbur qildi. Adoyi tamom qildi meni Xudoyim, Azobu alamda qoldi mening jonim.</div>
  <div id="14"><sup><a href="https://www.kitobook.com/compare/book/25/01/14/" title="сравнение переводов, параллельные ссылки">14</a></sup> Gunohlarim bo‘yinturuqqa aylangan, O‘sha bo‘yinturuqni Xudoning O‘zi yasagan. U gunohlarimni bo‘ynimga osdi. Meni tamom holdan toydirdi. Rabbiy berdi meni dushmanlarim qo‘liga, Men qarshilik qila olmayman ularga.</div>
  <div id="15"><sup><a href="https://www.kitobook.com/compare/book/25/01/15/" title="сравнение переводов, параллельные ссылки">15</a></sup> Egam kuchli jangchilarimni rad etdi, Yigitlarimni yakson qilish–chun lashkar yubordi. Bokira qiz Yahudoni Rabbiy uzum ezganday ezdi.</div>
  <div id="16"><sup><a href="https://www.kitobook.com/compare/book/25/01/16/" title="сравнение переводов, параллельные ссылки">16</a></sup> Shuning uchun men faryod qilaman, Ko‘z yoshimni sel–sel oqizaman. Axir, yupatuvchim mendan uzoqda, Jonimga oro kiruvchi olisda. Evoh, dushmanlarim mendan g‘olib keldi, Farzandlarim xonavayron bo‘ldi.”</div>
  <div id="17"><sup><a href="https://www.kitobook.com/compare/book/25/01/17/" title="сравнение переводов, параллельные ссылки">17</a></sup> Quddus qo‘llarini cho‘zib yordam so‘raydi, Biroq hech kim uni yupatmaydi. Egamiz qo‘shni xalqlarga amr berdi, Shunda hammasi Yoqub nasliga dushman bo‘lib qoldi. Dushmanlarining nazarida Quddus axlatday jirkanch bo‘lib qoldi.</div>
  <div id="18"><sup><a href="https://www.kitobook.com/compare/book/25/01/18/" title="сравнение переводов, параллельные ссылки">18</a></sup> Quddus aytmoqda: “Ha, mening Egam haq, Axir, o‘zim Uning amriga qarshi bosh ko‘tardim. Ey xalqlar, menga quloq soling, Mening kulfatimni ko‘rib qo‘ying. Mening yigit–qizlarim surgun bo‘ldi.</div>
  <div id="19"><sup><a href="https://www.kitobook.com/compare/book/25/01/19/" title="сравнение переводов, параллельные ссылки">19</a></sup> Men o‘ynashlarimni chaqirdim, Ular esa meni aldashdi. Jonini saqlash uchun non izlagan Ruhoniyu oqsoqollarim ko‘chalarda jon berdi.</div>
  <div id="20"><sup><a href="https://www.kitobook.com/compare/book/25/01/20/" title="сравнение переводов, параллельные ссылки">20</a></sup> Ey, Egam, ko‘rib qo‘ygin qayg‘umni, Ko‘r to‘kilib turgan yuragimni. Evoh, yurak–bag‘rim ezilib ketdi, Axir, men Senga qarshi bosh ko‘tardim. Ana, tashqarida qilich odamlarni chopyapti, Ichkarida o‘lim hukmronlik qilyapti.</div>
  <div id="21"><sup><a href="https://www.kitobook.com/compare/book/25/01/21/" title="сравнение переводов, параллельные ссылки">21</a></sup> Odamlar ohu nolalarimni eshitdi, Biroq mening yupatuvchim yo‘q edi. G‘animlarim eshitdi kulfatlarim haqida, Xursand bo‘lishdi qilgan ishingdan shunda. Sen e’lon qilgan o‘sha kuningni keltirgin, Dushmanlarim ham mening holimga tushsin.</div>
  <div id="22"><sup><a href="https://www.kitobook.com/compare/book/25/01/22/" title="сравнение переводов, параллельные ссылки">22</a></sup> Nazaringdan qochmasin ularning qilgan qabihliklari, Gunohim–chun meni jazolaganday jazolagin ularni. Ko‘pdir mening ohu nolalarim, Hech ham qolmadi mening madorim.”</div>
</div>