<div itemprop="articleBody" class="text">
  <div id="1"><sup><a href="https://www.kitobook.com/compare/book/34/01/1/" title="сравнение переводов, параллельные ссылки">1</a></sup> Naynavo shahri haqida bashorat. Bu kitobda Elqo‘shlik Noxumga kelgan vahiy bayon qilingan. </div>
  <div id="2"><sup><a href="https://www.kitobook.com/compare/book/34/01/2/" title="сравнение переводов, параллельные ссылки">2</a></sup> Egamiz rashkchi, qasoskor Xudodir, Egamiz qasoskor, darg‘azabdir. G‘animlaridan Egamiz qasos olar, Dushmanlaridan g‘azablanib yurar.</div>
  <div id="3"><sup><a href="https://www.kitobook.com/compare/book/34/01/3/" title="сравнение переводов, параллельные ссылки">3</a></sup> Egamizning jahli tez chiqmas, Uning kuchi buyukdir, Aybdorni Egamiz aslo oqlamas! Yurgan yo‘li quyunu bo‘ron bo‘lar. Oyog‘i ostidan changday Ko‘tarilar qora bulutlar.</div>
  <div id="4"><sup><a href="https://www.kitobook.com/compare/book/34/01/4/" title="сравнение переводов, параллельные ссылки">4</a></sup> U dengizga do‘q urib, uni quritar, Barcha daryolarni qaqratib yuborar. Bashan va Karmil yaylovlari xazon bo‘ladi, Lubnon gullari so‘lib qoladi.</div>
  <div id="5"><sup><a href="https://www.kitobook.com/compare/book/34/01/5/" title="сравнение переводов, параллельные ссылки">5</a></sup> Uning oldida silkinar tog‘lar, Parchalanib ketar adiru qirlar. Huzurida zamin tebranar, Butun jahon va undagi mavjudot qaltirar.</div>
  <div id="6"><sup><a href="https://www.kitobook.com/compare/book/34/01/6/" title="сравнение переводов, параллельные ссылки">6</a></sup> Uning qahriga kim bardosh bergay?! Alangali g‘azabidan kim omon qolgay?! Uning g‘azabi olovday yoyilar, Uning oldida qoyalar chilparchin bo‘lar.</div>
  <div id="7"><sup><a href="https://www.kitobook.com/compare/book/34/01/7/" title="сравнение переводов, параллельные ссылки">7</a></sup> Egamiz yaxshidir, Kulfat kunida qo‘rg‘ondir U, Xudoda panoh topganlarni saqlaydi U.</div>
  <div id="8"><sup><a href="https://www.kitobook.com/compare/book/34/01/8/" title="сравнение переводов, параллельные ссылки">8</a></sup> Toshqin sel bilan Naynavoni vayron qilar, Yovlarining payiga tushib, zulmatga haydar.</div>
  <div id="9"><sup><a href="https://www.kitobook.com/compare/book/34/01/9/" title="сравнение переводов, параллельные ссылки">9</a></sup> Ey Naynavo, nechun Egamizga qarshi fitna uyushtirasan?! Axir, U bir urib seni qirib tashlaydi, Ikkinchi urishiga hojat bo‘lmaydi.</div>
  <div id="10"><sup><a href="https://www.kitobook.com/compare/book/34/01/10/" title="сравнение переводов, параллельные ссылки">10</a></sup> Chirmashgan tikanu quruq xas–cho‘p kabi, Sizlar ham, ey mayxo‘rlar, yondirib tashlanasiz!</div>
  <div id="11"><sup><a href="https://www.kitobook.com/compare/book/34/01/11/" title="сравнение переводов, параллельные ссылки">11</a></sup> Ey Naynavo, qabih shoh sendan chiqdi, Egamizga qarshi u fitna–fasod qildi.</div>
  <div id="12"><sup><a href="https://www.kitobook.com/compare/book/34/01/12/" title="сравнение переводов, параллельные ссылки">12</a></sup> Egamiz esa shunday aytur: “Ossuriyaliklar kuchli va behisob bo‘lsa–da, Ular qirilib, yo‘q bo‘ladi. Ey xalqim, boshingga kulfat soldim! Endi bunday kulfat solmayman zinhor!</div>
  <div id="13"><sup><a href="https://www.kitobook.com/compare/book/34/01/13/" title="сравнение переводов, параллельные ссылки">13</a></sup> Seni Ossuriya bo‘yinturug‘idan ozod qilaman, Kishanlaringni uzib tashlayman.”</div>
  <div id="14"><sup><a href="https://www.kitobook.com/compare/book/34/01/14/" title="сравнение переводов, параллельные ссылки">14</a></sup> Sen haqingda, ey Ossuriya, Egamiz shunday amr etar: “Sening noming dunyodan o‘char. Yo‘q qilaman xudolaring uyidagi quymayu o‘yma butlarni, Yaramas xulq–atvoring uchun hozirlayman qabringni.”</div>
  <div id="15"><sup><a href="https://www.kitobook.com/compare/book/34/01/15/" title="сравнение переводов, параллельные ссылки">15</a></sup> Qarang! Xushxabar keltiruvchi kimsa, Tog‘lar osha shoshib keladi bu yoqqa. Tinchlikni e’lon qiladi U sizga! Ey Yahudo, nishonlagin bayramlaringni, Olib kel ont ichib atagan nazrlaringni. Yurtingga tajovuz qilmas endi qabihlar, Zero, tamomila yo‘q bo‘ldi ular.</div>
</div>