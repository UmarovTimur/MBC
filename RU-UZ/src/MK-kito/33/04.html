<div itemprop="articleBody" class="text">
  <div id="1"><sup><a href="https://www.kitobook.com/compare/book/33/04/1/" title="сравнение переводов, параллельные ссылки">1</a></sup> Shunday kunlar keladiki, Egamizning uyi turgan tog‘ Tog‘larning eng yuksagi bo‘lib, qaror topadi. Bu tog‘ hammasidan ham baland bo‘ladi, Xalqlar u yerga daryoday oqib keladi.</div>
  <div id="2"><sup><a href="https://www.kitobook.com/compare/book/33/04/2/" title="сравнение переводов, параллельные ссылки">2</a></sup> Ko‘plab ellar keladi, Ular shunday deb aytadi: “Qani, yuringlar! Chiqaylik Egamizning tog‘iga! Qani, yuringlar! Boraylik Yoqub naslining Xudosi uyiga! Toki U bizga o‘rgatsin O‘zining yo‘llarini, Toki yuraylik bizlar Uning so‘qmoqlaridan.” Axir, Egamizning kalomi kelib chiqar Quddusdan, Ha, Xudoning ta’limoti kelib chiqar Siondan.</div>
  <div id="3"><sup><a href="https://www.kitobook.com/compare/book/33/04/3/" title="сравнение переводов, параллельные ссылки">3</a></sup> Egamiz hukm qiladi ko‘p xalqlarning orasida, Ajrim qiladi olisdagi kuchli millatlar orasida. Qilichlarini aylantirishadi omochga, Nayzalarini esa tok qaychilariga. Qilich ko‘tarmaydi bir–biriga xalqlar, Hech qachon jang qilmaydi ular.</div>
  <div id="4"><sup><a href="https://www.kitobook.com/compare/book/33/04/4/" title="сравнение переводов, параллельные ссылки">4</a></sup> Orom olar har kim o‘z uzumzorida, O‘tirar har kim o‘z anjirzorida, Biror kimsa ularga tahdid solmaydi. Buni Sarvari Olamning O‘zi aytdi!</div>
  <div id="5"><sup><a href="https://www.kitobook.com/compare/book/33/04/5/" title="сравнение переводов, параллельные ссылки">5</a></sup> Hamma xalqlar o‘z xudolariga ergashaversin, Biz esa abadulabad Egamiz Xudoning yo‘lidan yuramiz.</div>
  <div id="6"><sup><a href="https://www.kitobook.com/compare/book/33/04/6/" title="сравнение переводов, параллельные ссылки">6</a></sup> Egamizning kalomi shudir: “Shunday vaqt keladiki, Men cho‘loqlarni yig‘ib olaman. Haydab yuborilganlarni to‘playman, O‘zim azobga giriftor qilganlarimni yig‘aman.</div>
  <div id="7"><sup><a href="https://www.kitobook.com/compare/book/33/04/7/" title="сравнение переводов, параллельные ссылки">7</a></sup> Cho‘loqlarni omon saqlayman, Haydab yuborilganlardan kuchli bir xalq bunyod etaman, O‘sha kundan boshlab to abad Men, Egangiz, Sion tog‘ida ularga hukmronlik qilaman.”</div>
  <div id="8"><sup><a href="https://www.kitobook.com/compare/book/33/04/8/" title="сравнение переводов, параллельные ссылки">8</a></sup> Ey Quddusdagi shoh qal’asi, Xudo xalqining kuzatuv minorasi, Sobiq hokimiyating o‘zingga qaytadi. Ey Quddus shahri, Sening saltanating qayta tiklanadi.</div>
  <div id="9"><sup><a href="https://www.kitobook.com/compare/book/33/04/9/" title="сравнение переводов, параллельные ссылки">9</a></sup> Endi esa nechun faryod qilyapsan? Nima bo‘ldi, hukmdoring yo‘qmidi?! Nechun to‘lg‘oq tutgan ayol kabi azoblanyapsan? Maslahatching nobud bo‘ldimi?!</div>
  <div id="10"><sup><a href="https://www.kitobook.com/compare/book/33/04/10/" title="сравнение переводов, параллельные ссылки">10</a></sup> Ey qiz Quddus, Tug‘ayotgan xotin kabi oh–voh qilmaysanmi?! O‘zingni har tomonga tashlamaysanmi?! Axir, hozir shahardan chiqib ketasan! Yalang qirlarga borib maskan qilasan! Ha, Bobilga sen surgun bo‘lasan. Biroq u yerda sen najot topasan, Dushman qo‘lidan xalos qilar Egamiz seni.</div>
  <div id="11"><sup><a href="https://www.kitobook.com/compare/book/33/04/11/" title="сравнение переводов, параллельные ссылки">11</a></sup> Senga qarshi birlashdi talay xalqlar, Sen haqingda shunday deb aytadi ular: “Qani kelinglar, Quddusni xo‘rlaymiz, Shahvat bilan uni tomosha qilamiz.”</div>
  <div id="12"><sup><a href="https://www.kitobook.com/compare/book/33/04/12/" title="сравнение переводов, параллельные ссылки">12</a></sup> Ammo bilmas ular Egamizning niyatini, Aslo tushunmaslar Uning rejalarini, Bilmas ne sababdan Egamiz ularni yiqqanini, Anglamas bug‘doyday ularni yanchimoqchi ekanini.</div>
  <div id="13"><sup><a href="https://www.kitobook.com/compare/book/33/04/13/" title="сравнение переводов, параллельные ссылки">13</a></sup> Egamiz demoqda: “Turing, ey Quddus aholisi! Yanchib tashlang ularni! Temirdan qilaman shoxlaringizni, Bronzadan yasayman tuyoqlaringizni, Ezib majaqlaysiz ko‘plab xalqlarni.” Egamizga bag‘ishlaysiz olgan o‘ljangizni, Butun olam Rabbiysiga yov boyligini.</div>
</div>