<div itemprop="articleBody" class="text">
  <div id="1"><sup><a href="https://www.kitobook.com/compare/book/01/30/1/" title="сравнение переводов, параллельные ссылки">1</a></sup> Rohila Yoqubga bola tug‘ib bera olmagach, endi opasiga hasad qila boshladi. — Menga farzand bering, bo‘lmasa o‘laman! — dedi u Yoqubga.</div>
  <div id="2"><sup><a href="https://www.kitobook.com/compare/book/01/30/2/" title="сравнение переводов, параллельные ссылки">2</a></sup> Yoqub Rohiladan qattiq g‘azablandi. — Nima, men Xudomanmi?! Seni bepusht qilib yaratgan Xudo–ku!</div>
  <div id="3"><sup><a href="https://www.kitobook.com/compare/book/01/30/3/" title="сравнение переводов, параллельные ссылки">3</a></sup> Shunda Rohila Yoqubga dedi: — Ana, cho‘rim Bilxaxning yoniga kiring. U menga bola tug‘ib bersin, toki cho‘rim orqali men ham bolali bo‘lay.</div>
  <div id="4"><sup><a href="https://www.kitobook.com/compare/book/01/30/4/" title="сравнение переводов, параллельные ссылки">4</a></sup> Shunday qilib, Rohila eriga Bilxaxni olib berdi. Yoqub Bilxaxning yoniga kirdi.</div>
  <div id="5"><sup><a href="https://www.kitobook.com/compare/book/01/30/5/" title="сравнение переводов, параллельные ссылки">5</a></sup> Bilxax homilador bo‘lib, Yoqubga o‘g‘il tug‘ib berdi.</div>
  <div id="6"><sup><a href="https://www.kitobook.com/compare/book/01/30/6/" title="сравнение переводов, параллельные ссылки">6</a></sup> Rohila: “Xudoyim meni oqladi, U mening iltijoimni eshitib, menga o‘g‘il ato etdi”, deb o‘g‘lining ismini Dan qo‘ydi.</div>
  <div id="7"><sup><a href="https://www.kitobook.com/compare/book/01/30/7/" title="сравнение переводов, параллельные ссылки">7</a></sup> Bilxax yana homilador bo‘lib, Yoqubga ikkinchi o‘g‘lini tug‘ib berdi.</div>
  <div id="8"><sup><a href="https://www.kitobook.com/compare/book/01/30/8/" title="сравнение переводов, параллельные ссылки">8</a></sup> Rohila: “Opam bilan qattiq olishib, men yutib chiqdim”, deb o‘g‘lining ismini Naftali qo‘ydi.</div>
  <div id="9"><sup><a href="https://www.kitobook.com/compare/book/01/30/9/" title="сравнение переводов, параллельные ссылки">9</a></sup> Leax bola tug‘ishdan qolganini anglab yetdi. Shunda u ham o‘zining cho‘risi Zilponi Yoqubga olib berdi.</div>
  <div id="10"><sup><a href="https://www.kitobook.com/compare/book/01/30/10/" title="сравнение переводов, параллельные ссылки">10</a></sup> Zilpo Yoqubga o‘g‘il tug‘ib berdi.</div>
  <div id="11"><sup><a href="https://www.kitobook.com/compare/book/01/30/11/" title="сравнение переводов, параллельные ссылки">11</a></sup> Leax: “Menga omad kulib boqdi”, deb o‘g‘lining ismini Gad qo‘ydi.</div>
  <div id="12"><sup><a href="https://www.kitobook.com/compare/book/01/30/12/" title="сравнение переводов, параллельные ссылки">12</a></sup> So‘ngra Zilpo Yoqubga ikkinchi o‘g‘lini tug‘ib berdi.</div>
  <div id="13"><sup><a href="https://www.kitobook.com/compare/book/01/30/13/" title="сравнение переводов, параллельные ссылки">13</a></sup> Leax: “Naqadar baxtliman–a! Endi ayollar meni juda baxtli ekan, deb aytishadi”, deya o‘g‘lining ismini Osher qo‘ydi.</div>
  <div id="14"><sup><a href="https://www.kitobook.com/compare/book/01/30/14/" title="сравнение переводов, параллельные ссылки">14</a></sup> Bug‘doy o‘rimi payti edi. Bir kuni Ruben dalaga borganda, mehrigiyo o‘simligini topib olib, onasi Leaxga keltirdi. Rohila: “O‘g‘lingning mehrigiyolaridan menga ham ber”, deb iltimos qildi.</div>
  <div id="15"><sup><a href="https://www.kitobook.com/compare/book/01/30/15/" title="сравнение переводов, параллельные ссылки">15</a></sup> Lekin Leax g‘azab bilan javob qildi: — Erimni tortib olganing kamlik qildimi?! Endi o‘g‘limning mehrigiyolarini ham tortib olmoqchimisan?! — O‘g‘lingning mehrigiyolari evaziga bu kecha erim sening yoningga kiradi, unga ijozat beraman, — dedi Rohila.</div>
  <div id="16"><sup><a href="https://www.kitobook.com/compare/book/01/30/16/" title="сравнение переводов, параллельные ссылки">16</a></sup> Kechqurun Yoqub daladan kelganda, Leax unga peshvoz chiqdi. — Bu kecha mening yonimga kirishingiz kerak, — dedi u eriga. — O‘g‘lim daladan topib kelgan mehrigiyoga sizni almashtirdim. Shunday qilib, Yoqub Leaxning yoniga kirdi.</div>
  <div id="17"><sup><a href="https://www.kitobook.com/compare/book/01/30/17/" title="сравнение переводов, параллельные ссылки">17</a></sup> Xudo Leaxning iltijolariga javob berdi. U yana homilador bo‘lib, Yoqubga beshinchi o‘g‘lini tug‘ib berdi.</div>
  <div id="18"><sup><a href="https://www.kitobook.com/compare/book/01/30/18/" title="сравнение переводов, параллельные ссылки">18</a></sup> Leax: “Cho‘rimni erimga olib berganim uchun, Xudoyim meni mukofotladi”, deb o‘g‘lining ismini Issaxor qo‘ydi.</div>
  <div id="19"><sup><a href="https://www.kitobook.com/compare/book/01/30/19/" title="сравнение переводов, параллельные ссылки">19</a></sup> So‘ngra u yana homilador bo‘lib, Yoqubga oltinchi o‘g‘lini tug‘ib berdi.</div>
  <div id="20"><sup><a href="https://www.kitobook.com/compare/book/01/30/20/" title="сравнение переводов, параллельные ссылки">20</a></sup> Leax dedi: “Xudoyim menga yaxshi hadya berdi. Endi erim meni hurmat qiladigan bo‘ladi, chunki unga oltita o‘g‘il tug‘ib berdim.” Shunday deb, o‘g‘lining ismini Zabulun qo‘ydi.</div>
  <div id="21"><sup><a href="https://www.kitobook.com/compare/book/01/30/21/" title="сравнение переводов, параллельные ссылки">21</a></sup> Keyin Leax qiz tug‘ib, ismini Dina qo‘ydi.</div>
  <div id="22"><sup><a href="https://www.kitobook.com/compare/book/01/30/22/" title="сравнение переводов, параллельные ссылки">22</a></sup> Nihoyat, Xudo Rohilaga ham marhamat qildi va uning iltijolariga javob berib, bola tug‘ishga qodir qildi.</div>
  <div id="23"><sup><a href="https://www.kitobook.com/compare/book/01/30/23/" title="сравнение переводов, параллельные ссылки">23</a></sup> Rohila homilador bo‘lib, o‘g‘il tug‘di. “Xudo menga o‘g‘il ato etib, sharmandaligimni olib tashladi”, dedi.</div>
  <div id="24"><sup><a href="https://www.kitobook.com/compare/book/01/30/24/" title="сравнение переводов, параллельные ссылки">24</a></sup> “Egam menga yana o‘g‘il bersin”, deb o‘g‘lining ismini Yusuf qo‘ydi.</div>
  <div id="25"><sup><a href="https://www.kitobook.com/compare/book/01/30/25/" title="сравнение переводов, параллельные ссылки">25</a></sup> Rohila Yusufni tuqqandan keyin ko‘p o‘tmay, Yoqub Lobonga dedi: — Ijozat bersangiz, men yurtimga qaytmoqchiman.</div>
  <div id="26"><sup><a href="https://www.kitobook.com/compare/book/01/30/26/" title="сравнение переводов, параллельные ссылки">26</a></sup> Xotinlarim bilan bolalarimni ham olib ketsam, degandim. O‘zingiz bilasiz, sizga ko‘p xizmatim singgan, sizga peshana terimni to‘kib ularni topganman. Endi ketishga ijozat bersangiz.</div>
  <div id="27"><sup><a href="https://www.kitobook.com/compare/book/01/30/27/" title="сравнение переводов, параллельные ссылки">27</a></sup> Lobon esa unga shunday javob berdi: — Endi iltimos qilaman, mening gapimga quloq sol: fol ochtirib ko‘rgan edim, Egam menga sen tufayli baraka berganini bildim.</div>
  <div id="28"><sup><a href="https://www.kitobook.com/compare/book/01/30/28/" title="сравнение переводов, параллельные ссылки">28</a></sup> Xizmat haqingni ayt, to‘lay.</div>
  <div id="29"><sup><a href="https://www.kitobook.com/compare/book/01/30/29/" title="сравнение переводов, параллельные ссылки">29</a></sup> — O‘zingiz bilasiz: uzoq yillar davomida sizga ko‘p xizmat qildim. Mol–qo‘ylaringiz mening mehnatim tufayli qanchalik ko‘payganini bilasiz.</div>
  <div id="30"><sup><a href="https://www.kitobook.com/compare/book/01/30/30/" title="сравнение переводов, параллельные ссылки">30</a></sup> Aslida men kelmasimdan oldin molingiz oz edi, endi esa boyligingiz haddan ziyod ko‘paydi. Men tufayli Egam sizga hamma narsada baraka berdi. Endi oilamni o‘ylaydigan payt keldi.</div>
  <div id="31"><sup><a href="https://www.kitobook.com/compare/book/01/30/31/" title="сравнение переводов, параллельные ссылки">31</a></sup> — Xizmat haqingga nima istaysan? — deb yana so‘radi Lobon. — Menga hech qanday xizmat haqi kerak emas, — deb javob qildi Yoqub. — Agar rozi bo‘lsangiz, bir taklifim bor. Men qo‘y– echkilaringizni boqaveray.</div>
  <div id="32"><sup><a href="https://www.kitobook.com/compare/book/01/30/32/" title="сравнение переводов, параллельные ссылки">32</a></sup> Bugun suruvingizni oralab, olachipor va xol–xol qo‘ylaringizni, qora qo‘zilaringizni, echkilaringizdan ham xol–xolini va olachiporini ajratib olay. Xizmat haqimga shularni bersangiz kifoya.</div>
  <div id="33"><sup><a href="https://www.kitobook.com/compare/book/01/30/33/" title="сравнение переводов, параллельные ссылки">33</a></sup> Agar men halol bo‘lmasam, siz keyin osonlikcha bilib olasiz. Mening xizmatimni tekshirgani kelganingizda, qo‘y–echkilarimning orasida birortasi ola–bula, xol–xol bo‘lmasa, yoki qo‘zilarimning orasida ham birortasi qora bo‘lmasa, meni o‘g‘ri, deb hisoblashingiz mumkin.</div>
  <div id="34"><sup><a href="https://www.kitobook.com/compare/book/01/30/34/" title="сравнение переводов, параллельные ссылки">34</a></sup> — Yaxshi, sen aytganday bo‘la qolsin, — dedi Lobon.</div>
  <div id="35"><sup><a href="https://www.kitobook.com/compare/book/01/30/35/" title="сравнение переводов, параллельные ссылки">35</a></sup> Lobon o‘sha kuni oqi bor xol–xol va olachipor taka hamda urg‘ochi echkilarni ajratib oldi, qora qo‘zilarni ham ayirib oldi. Hammasini o‘g‘illarining ixtiyoriga berdi.</div>
  <div id="36"><sup><a href="https://www.kitobook.com/compare/book/01/30/36/" title="сравнение переводов, параллельные ссылки">36</a></sup> Lobonning o‘g‘illari o‘sha qo‘y–echkilarni Yoqub turgan joydan uch kunda boradigan joyga olib ketdilar. Yoqub esa Lobonning qolgan qo‘y–echkilarini boqaverdi.</div>
  <div id="37"><sup><a href="https://www.kitobook.com/compare/book/01/30/37/" title="сравнение переводов, параллельные ссылки">37</a></sup> Yoqub terak, bodom va chinor daraxtining novdalaridan olib, novdalarni yo‘l–yo‘l qilib po‘stlog‘ini shildi.</div>
  <div id="38"><sup><a href="https://www.kitobook.com/compare/book/01/30/38/" title="сравнение переводов, параллельные ссылки">38</a></sup> So‘ngra u po‘stlog‘i tozalangan novdalarni qo‘y–echkilarga ko‘rinadigan joyga — suv ichadigan oxurlar ichiga qo‘ydi. Chunki Lobonning qo‘y–echkilarini sug‘organi olib kelganda, hayvonlar shu yerda juftlashar edi.</div>
  <div id="39"><sup><a href="https://www.kitobook.com/compare/book/01/30/39/" title="сравнение переводов, параллельные ссылки">39</a></sup> Qo‘y–echkilar oq yo‘li bor novdalarni ko‘rib turganda juftlashib, yo‘l–yo‘l, olachipor va xol–xol nasl berardi.</div>
  <div id="40"><sup><a href="https://www.kitobook.com/compare/book/01/30/40/" title="сравнение переводов, параллельные ссылки">40</a></sup> Yoqub Lobonning boshqa qo‘y–echkilaridan sovliqlarini ajratib oldi. Sovliq qo‘ylar juftlashayotganda, Yoqub qo‘ylarning yuzini Lobonning suruvidagi yo‘l–yo‘l va qop–qora hayvonlarga qaratib qo‘yardi. Shu tariqa Yoqub Lobonning qo‘y–echkilaridan o‘zining suruvini vujudga keltirdi va Lobonnikidan alohida qilib qo‘ydi.</div>
  <div id="41"><sup><a href="https://www.kitobook.com/compare/book/01/30/41/" title="сравнение переводов, параллельные ссылки">41</a></sup> Suruvdagi sog‘lom urg‘ochi qo‘y yoki echkilar juftlashishga tayyor bo‘lganda, Yoqub po‘stlog‘i archilgan novdalarni hayvonlarning oxuriga tashlab qo‘yardi. Hayvonlar yo‘l–yo‘l novdalarni ko‘rib turganlarida juftlashardilar.</div>
  <div id="42"><sup><a href="https://www.kitobook.com/compare/book/01/30/42/" title="сравнение переводов, параллельные ссылки">42</a></sup> Lekin u nimjon hayvonlarga shunday qilmasdi. Oqibatda Lobon nimjon qo‘y–echkilarga, Yoqub esa sog‘lom qo‘y–echkilarga ega bo‘lib qoldi.</div>
  <div id="43"><sup><a href="https://www.kitobook.com/compare/book/01/30/43/" title="сравнение переводов, параллельные ссылки">43</a></sup> Shu yo‘l bilan Yoqubning qo‘y–echkilari tezlik bilan ko‘payib bordi, u juda ham boyib ketdi, ko‘plab qul va cho‘rilarga, tuyalar va eshaklarga ega bo‘ldi.</div>
</div>