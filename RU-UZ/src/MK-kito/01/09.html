<div itemprop="articleBody" class="text">
  <div id="1"><sup><a href="https://www.kitobook.com/compare/book/01/09/1/" title="сравнение переводов, параллельные ссылки">1</a></sup> Xudo Nuh bilan uning o‘g‘illariga marhamat qilib, ularga dedi: “Uvali–juvali bo‘linglar, yer yuzini to‘ldiringlar.</div>
  <div id="2"><sup><a href="https://www.kitobook.com/compare/book/01/09/2/" title="сравнение переводов, параллельные ссылки">2</a></sup> Yer yuzidagi jamiki hayvonlar, osmondagi hamma qushlar, yerda sudralib yuruvchi jonivor va hasharotlarning hammasi, dengizdagi hamma baliqlar sizlardan qo‘rqib, hurkadigan bo‘ladi. Bularning hammasi ustidan sizlar hukmron bo‘lasizlar.</div>
  <div id="3"><sup><a href="https://www.kitobook.com/compare/book/01/09/3/" title="сравнение переводов, параллельные ссылки">3</a></sup> O‘tni va sabzavotlarni sizlarga yemish qilib berganim singari, hamma tirik jonzotlarni ham sizlar uchun yemish qilib beraman.</div>
  <div id="4"><sup><a href="https://www.kitobook.com/compare/book/01/09/4/" title="сравнение переводов, параллельные ссылки">4</a></sup> Lekin etni qoni bilan yemaysizlar. Qonda jon bo‘lgani uchun, Men buni taqiqlayman.</div>
  <div id="5"><sup><a href="https://www.kitobook.com/compare/book/01/09/5/" title="сравнение переводов, параллельные ссылки">5</a></sup> Qotillik jazolanadi. Insonning jonini olgan insondan Men xun talab qilaman, insonni o‘ldirgan har qanday hayvon o‘ldirilishi lozim.</div>
  <div id="6"><sup><a href="https://www.kitobook.com/compare/book/01/09/6/" title="сравнение переводов, параллельные ссылки">6</a></sup> Kimki inson qonini to‘ksa, Uning qonini ham inson to‘kur. Zero, inson zotini Men, Xudo, Yaratgandir O‘z suratimda.</div>
  <div id="7"><sup><a href="https://www.kitobook.com/compare/book/01/09/7/" title="сравнение переводов, параллельные ссылки">7</a></sup> Barakali bo‘lib ko‘payinglar, yer yuzida to‘lib– toshib, tobora ortib boringlar.”</div>
  <div id="8"><sup><a href="https://www.kitobook.com/compare/book/01/09/8/" title="сравнение переводов, параллельные ссылки">8</a></sup> Xudo Nuh bilan uning o‘g‘illariga yana gapirdi:</div>
  <div id="9"><sup><a href="https://www.kitobook.com/compare/book/01/09/9/" title="сравнение переводов, параллельные ссылки">9</a></sup> “Men endi sizlar bilan va sizlarning avlodingiz bilan ahd qilaman.</div>
  <div id="10"><sup><a href="https://www.kitobook.com/compare/book/01/09/10/" title="сравнение переводов, параллельные ссылки">10</a></sup> Sizlar bilan kemadan chiqqan hamma tirik jonzotlar — qushlar, chorva, yer yuzida yashovchi hamma jonivorlar bilan ham ahd qilaman.</div>
  <div id="11"><sup><a href="https://www.kitobook.com/compare/book/01/09/11/" title="сравнение переводов, параллельные ссылки">11</a></sup> Sizlar bilan qat’iy ahd qilaman: bundan buyon barcha jonzot to‘fon tufayli qirilib ketmaydi, yer yuzini qirib bitiradigan to‘fon boshqa hech qachon bo‘lmaydi, deb va’da beraman.</div>
  <div id="12"><sup><a href="https://www.kitobook.com/compare/book/01/09/12/" title="сравнение переводов, параллельные ссылки">12</a></sup> Sizlar bilan, jamiki tirik jonzotlar bilan qilayotgan abadiy ahdimning alomati shu bo‘ladi:</div>
  <div id="13"><sup><a href="https://www.kitobook.com/compare/book/01/09/13/" title="сравнение переводов, параллельные ссылки">13</a></sup> Men bulutlar orasida O‘z kamalagimni hosil qilaman. Bu kamalak Mening olam ahli bilan qilgan ahdimning alomati bo‘ladi.</div>
  <div id="14"><sup><a href="https://www.kitobook.com/compare/book/01/09/14/" title="сравнение переводов, параллельные ссылки">14</a></sup> Men bulutlarni yer ustiga olib kelganimda, kamalak bulutlar orasida ko‘rinib turadi.</div>
  <div id="15"><sup><a href="https://www.kitobook.com/compare/book/01/09/15/" title="сравнение переводов, параллельные ссылки">15</a></sup> Ana o‘shanda Men O‘zim bilan sizlar va hamma tirik jonzotlar o‘rtasida qilgan ahdimni yodimda tutaman. To‘fon endi hech qachon jamiki jonzotlarni yo‘q qilmaydi.</div>
  <div id="16"><sup><a href="https://www.kitobook.com/compare/book/01/09/16/" title="сравнение переводов, параллельные ссылки">16</a></sup> Kamalak bulutlar orasida turganda, Men kamalakni ko‘rib, yer yuzidagi tirik jonzotlar bilan O‘zim qilgan abadiy ahdimni yodimda tutaman.”</div>
  <div id="17"><sup><a href="https://www.kitobook.com/compare/book/01/09/17/" title="сравнение переводов, параллельные ссылки">17</a></sup> Xudo yana Nuhga dedi: “Yer yuzidagi jamiki tirik jonzotlar bilan Men qilayotgan ahdning alomati ana shudir.”</div>
  <div id="18"><sup><a href="https://www.kitobook.com/compare/book/01/09/18/" title="сравнение переводов, параллельные ссылки">18</a></sup> Nuhning kemadan chiqqan o‘g‘illari Som, Xom va Yofas edilar. Keyinroq Xom o‘g‘il ko‘rib, ismini Kan’on qo‘ydi.</div>
  <div id="19"><sup><a href="https://www.kitobook.com/compare/book/01/09/19/" title="сравнение переводов, параллельные ссылки">19</a></sup> Nuhning uchala o‘g‘lidan esa butun yer yuzidagi xalqlar tarqaldi.</div>
  <div id="20"><sup><a href="https://www.kitobook.com/compare/book/01/09/20/" title="сравнение переводов, параллельные ссылки">20</a></sup> To‘fondan keyin Nuh dehqon bo‘ldi va ilk bor tokzor barpo qildi.</div>
  <div id="21"><sup><a href="https://www.kitobook.com/compare/book/01/09/21/" title="сравнение переводов, параллельные ссылки">21</a></sup> Bir kuni u o‘zi tayyorlagan maydan ichdi. Mast bo‘lib, chodirida yalang‘och yotgan edi,</div>
  <div id="22"><sup><a href="https://www.kitobook.com/compare/book/01/09/22/" title="сравнение переводов, параллельные ссылки">22</a></sup> Kan’onning otasi Xom otasining yalang‘och yotganini ko‘rdi va tashqariga chiqib, akalariga aytdi.</div>
  <div id="23"><sup><a href="https://www.kitobook.com/compare/book/01/09/23/" title="сравнение переводов, параллельные ссылки">23</a></sup> Som bilan Yofas bir kiyimni olib, yelkalariga tashladilar. Orqalari bilan chodirga kirib, otalarining yalang‘och tanasini ko‘rmaslik uchun, yuzlarini teskari o‘girib, uning ustini kiyim bilan yopib qo‘ydilar.</div>
  <div id="24"><sup><a href="https://www.kitobook.com/compare/book/01/09/24/" title="сравнение переводов, параллельные ссылки">24</a></sup> Nuh o‘ziga kelgach, kenja o‘g‘lining qilmishini bildi.</div>
  <div id="25"><sup><a href="https://www.kitobook.com/compare/book/01/09/25/" title="сравнение переводов, параллельные ссылки">25</a></sup> Shunda Nuh dedi: “Kan’on la’nati bo‘lsin! Qullarning ham quli bo‘lsin akalariga!”</div>
  <div id="26"><sup><a href="https://www.kitobook.com/compare/book/01/09/26/" title="сравнение переводов, параллельные ссылки">26</a></sup> Nuh yana dedi: “Somning Xudosi Egamizga Hamdu sanolar bo‘lsin. Kan’on Somga qul bo‘lsin!</div>
  <div id="27"><sup><a href="https://www.kitobook.com/compare/book/01/09/27/" title="сравнение переводов, параллельные ссылки">27</a></sup> Xudo Yofasga mo‘l yer bersin, Uning nasli Somning Xalqi bilan yashasin! Kan’on Yofasga qul bo‘lsin!”</div>
  <div id="28"><sup><a href="https://www.kitobook.com/compare/book/01/09/28/" title="сравнение переводов, параллельные ссылки">28</a></sup> Nuh to‘fondan keyin 350 yil yashadi.</div>
  <div id="29"><sup><a href="https://www.kitobook.com/compare/book/01/09/29/" title="сравнение переводов, параллельные ссылки">29</a></sup> U 950 yoshida olamdan o‘tdi.</div>
</div>