<div itemprop="articleBody" class="text">
  <div id="1"><sup><a href="https://www.kitobook.com/compare/book/01/28/1/" title="сравнение переводов, параллельные ссылки">1</a></sup> Shunday qilib, Is’hoq Yoqubni chaqirtirib, uni duo qildi va shunday maslahat berdi: — Kan’onlik qizlarga uylanma.</div>
  <div id="2"><sup><a href="https://www.kitobook.com/compare/book/01/28/2/" title="сравнение переводов, параллельные ссылки">2</a></sup> Hoziroq Paddon–Oramga — bobong Batuvalning xonadoniga jo‘na. U yerda tog‘ang Lobonning qizlaridan birortasiga uylan.</div>
  <div id="3"><sup><a href="https://www.kitobook.com/compare/book/01/28/3/" title="сравнение переводов, параллельные ссылки">3</a></sup> Qodir Xudo baraka berib, seni ko‘paytirsin. Sening naslingdan ko‘p xalqlar kelib chiqsin.</div>
  <div id="4"><sup><a href="https://www.kitobook.com/compare/book/01/28/4/" title="сравнение переводов, параллельные ссылки">4</a></sup> Xudo Ibrohimga va’da qilgan barakasini senga va sening naslingga ato qilsin. Biz hozir musofir bo‘lib yashayotgan, Xudo Ibrohimga bergan shu yurt sening mulking bo‘lsin.</div>
  <div id="5"><sup><a href="https://www.kitobook.com/compare/book/01/28/5/" title="сравнение переводов, параллельные ссылки">5</a></sup> Shunday qilib, Is’hoq Yoqubni jo‘natdi. Yoqub Paddon–Oramga — Oramlik Batuvalning o‘g‘li, tog‘asi Lobonnikiga ketdi.</div>
  <div id="6"><sup><a href="https://www.kitobook.com/compare/book/01/28/6/" title="сравнение переводов, параллельные ссылки">6</a></sup> Esov eshitdiki, otasi Yoqubni duo qilib, uni Paddon–Oramga jo‘natibdi, Yoqub ota–onasining gaplariga itoat etib, Paddon–Oramga ketibdi.</div>
  <div id="7"><sup><a href="https://www.kitobook.com/compare/book/01/28/7/" title="сравнение переводов, параллельные ссылки">7</a></sup> Otasi Yoqubga: “O‘sha yerdan uylangin”, debdi, “Kan’onlik qizlarga uylanma”, deb ogohlantiribdi.</div>
  <div id="8"><sup><a href="https://www.kitobook.com/compare/book/01/28/8/" title="сравнение переводов, параллельные ссылки">8</a></sup> Kan’onlik xotinlari otasiga yoqmasligini Esov tushunib yetdi.</div>
  <div id="9"><sup><a href="https://www.kitobook.com/compare/book/01/28/9/" title="сравнение переводов, параллельные ссылки">9</a></sup> Esov amakisi Ismoilning xonadoniga bordi va xotinlari ustiga, Ibrohim o‘g‘li Ismoilning qizlaridan biriga uylandi. Yangi xotinining ismi Maxalat edi. Maxalatning Navayot degan akasi ham bor edi.</div>
  <div id="10"><sup><a href="https://www.kitobook.com/compare/book/01/28/10/" title="сравнение переводов, параллельные ссылки">10</a></sup> Yoqub Bersheva shahridan chiqib, Xoron tomonga qarab ketdi.</div>
  <div id="11"><sup><a href="https://www.kitobook.com/compare/book/01/28/11/" title="сравнение переводов, параллельные ссылки">11</a></sup> U bir joyga yetib kelganda, kun botgan edi. Shuning uchun o‘sha yerda tunashga to‘xtadi. U bir tosh topdi–da, toshni boshining ostiga qo‘yib uxlagani yotdi.</div>
  <div id="12"><sup><a href="https://www.kitobook.com/compare/book/01/28/12/" title="сравнение переводов, параллельные ссылки">12</a></sup> Bir payt u tushida bir narvonni ko‘rdi. Narvonning bir uchi yerda, bir uchi osmonga tegib turarmish. Xudoning farishtalari narvondan chiqib, tushayotgan emishlar.</div>
  <div id="13"><sup><a href="https://www.kitobook.com/compare/book/01/28/13/" title="сравнение переводов, параллельные ссылки">13</a></sup> Narvonning yonida Egamiz turgan emish. Egamiz Yoqubga shunday debdi: — Men bobong Ibrohimning, otang Is’hoqning Xudosi — Egangman. Hozir sen yotgan yer o‘zingniki bo‘ladi. Bu yerni senga va sening naslingga beraman.</div>
  <div id="14"><sup><a href="https://www.kitobook.com/compare/book/01/28/14/" title="сравнение переводов, параллельные ссылки">14</a></sup> Sening nasling yerning qumi singari son–sanoqsiz bo‘ladi. Ular sharqdan g‘arbga, shimoldan janubga qarab yer yuziga yoyilib ketadilar. Yer yuzidagi hamma xalqlar sen va sening nasling orqali baraka topadi.</div>
  <div id="15"><sup><a href="https://www.kitobook.com/compare/book/01/28/15/" title="сравнение переводов, параллельные ссылки">15</a></sup> Shuni bilginki, Men sen bilan birgaman, qayerga bormagin, Men seni saqlayman. Shu yurtga seni yana qaytarib olib kelaman. Men seni hech qachon tark etmayman, bergan va’dalarimni oxirigacha bajaraman.</div>
  <div id="16"><sup><a href="https://www.kitobook.com/compare/book/01/28/16/" title="сравнение переводов, параллельные ссылки">16</a></sup> Yoqub uyg‘onib ketdi va: “Haqiqatan ham Egamiz shu yerda ekan, men esa buni bilmabman”, dedi.</div>
  <div id="17"><sup><a href="https://www.kitobook.com/compare/book/01/28/17/" title="сравнение переводов, параллельные ссылки">17</a></sup> U qo‘rqib ketdi: “Bu joy Xudoning uyi ekan, osmonga ochiladigan darvozaning o‘zi! Naqadar qo‘rqinchli–ya bu joy!” dedi.</div>
  <div id="18"><sup><a href="https://www.kitobook.com/compare/book/01/28/18/" title="сравнение переводов, параллельные ссылки">18</a></sup> Yoqub saharda turdi. Boshining ostiga qo‘ygan toshni olib, yodgorlik qilib o‘rnatdi. Keyin yodgorlik toshining ustidan Xudoga atab zaytun moyi quydi.</div>
  <div id="19"><sup><a href="https://www.kitobook.com/compare/book/01/28/19/" title="сравнение переводов, параллельные ссылки">19</a></sup> Ilgari bu joyning nomi Luz edi. Yoqub esa bu joyga Baytil, deb nom berdi.</div>
  <div id="20"><sup><a href="https://www.kitobook.com/compare/book/01/28/20/" title="сравнение переводов, параллельные ссылки">20</a></sup> So‘ng Yoqub quyidagicha qasam ichdi: “Agar Xudo men bilan birga bo‘lsa, boradigan shu yo‘limda meni asrasa, menga rizq–ro‘zimni va kiyim bersa,</div>
  <div id="21"><sup><a href="https://www.kitobook.com/compare/book/01/28/21/" title="сравнение переводов, параллельные ссылки">21</a></sup> otamning xonadoniga eson–omon qaytarib olib kelsa, Egam mening Xudoyim bo‘ladi.</div>
  <div id="22"><sup><a href="https://www.kitobook.com/compare/book/01/28/22/" title="сравнение переводов, параллельные ссылки">22</a></sup> Men yodgorlik qilib o‘rnatgan shu tosh Xudoga sajda qiladigan joy bo‘ladi. Xudo menga bergan hamma narsaning o‘ndan birini albatta beraman.”</div>
</div>