<div itemprop="articleBody" class="text">
  <div id="1"><sup><a href="https://www.kitobook.com/compare/book/01/33/1/" title="сравнение переводов, параллельные ссылки">1</a></sup> Yoqub qarasa, Esov kelayotgan ekan, yonida to‘rt yuzta odami ham bor. Yoqub bolalarini Leaxga, Rohilaga va ikkala cho‘risiga taqsimladi.</div>
  <div id="2"><sup><a href="https://www.kitobook.com/compare/book/01/33/2/" title="сравнение переводов, параллельные ссылки">2</a></sup> Cho‘rilari bilan ularning bolalarini eng oldinga, Leax bilan uning bolalarini ulardan keyin, Rohila bilan Yusufni esa oxiriga qo‘ydi.</div>
  <div id="3"><sup><a href="https://www.kitobook.com/compare/book/01/33/3/" title="сравнение переводов, параллельные ссылки">3</a></sup> Yoqubning o‘zi ularning oldida bordi. Akasining oldiga yetib borguncha yetti marta egilib ta’zim qildi.</div>
  <div id="4"><sup><a href="https://www.kitobook.com/compare/book/01/33/4/" title="сравнение переводов, параллельные ссылки">4</a></sup> Esov ham ukasini kutib olgani yugurib borib, uni quchoqlab oldi. Yoqubning bo‘yniga osilib, o‘pdi. Ikkovi ham yig‘lar edilar.</div>
  <div id="5"><sup><a href="https://www.kitobook.com/compare/book/01/33/5/" title="сравнение переводов, параллельные ссылки">5</a></sup> Esov ayollarga va bolalarga qarab: — Yoningdagi bu odamlar senga kim bo‘ladi? — deb so‘radi. — Men, qulingizga Xudo inoyat qilib bergan bolalarim, — dedi Yoqub.</div>
  <div id="6"><sup><a href="https://www.kitobook.com/compare/book/01/33/6/" title="сравнение переводов, параллельные ссылки">6</a></sup> Shundan keyin cho‘rilar bilan ularning bolalari Esovning oldiga kelishib, unga egilib ta’zim qildilar.</div>
  <div id="7"><sup><a href="https://www.kitobook.com/compare/book/01/33/7/" title="сравнение переводов, параллельные ссылки">7</a></sup> Ulardan keyin Leax bilan uning bolalari yaqin kelib, egilib ta’zim qilishdi. Oxirida Yusuf bilan Rohila yaqin kelib, egilib ta’zim qildilar.</div>
  <div id="8"><sup><a href="https://www.kitobook.com/compare/book/01/33/8/" title="сравнение переводов, параллельные ссылки">8</a></sup> — Menga suruvlaru podalar jo‘natibsan, bundan maqsading nima edi? — deb so‘radi Esov. — Hazratimning iltifotiga sazovor bo‘lishim uchun hadya qilib yuborgan edim, — deb javob berdi Yoqub.</div>
  <div id="9"><sup><a href="https://www.kitobook.com/compare/book/01/33/9/" title="сравнение переводов, параллельные ссылки">9</a></sup> — Rahmat, uka, o‘zimniki juda ko‘p, o‘zingniki o‘zingga buyursin, — dedi Esov.</div>
  <div id="10"><sup><a href="https://www.kitobook.com/compare/book/01/33/10/" title="сравнение переводов, параллельные ссылки">10</a></sup> — Yo‘q, iltimos, agar meni iltifotingizga sazovor bilsangiz, hadyalarimni olasiz, — deb turib oldi Yoqub. — Siz meni shunday yaxshi kutib oldingizki, men uchun sizning yuzingizni ko‘rish — Xudoning yuzini ko‘rishga o‘xshaydi.</div>
  <div id="11"><sup><a href="https://www.kitobook.com/compare/book/01/33/11/" title="сравнение переводов, параллельные ссылки">11</a></sup> Iltimos qilaman, hadyalarimni oling. Xudo menga inoyat qilib, kerakli hamma narsani berdi. Yoqub qattiq iltimos qilavergandan keyin, oxiri, Esov hadyalarni olishga rozi bo‘ldi.</div>
  <div id="12"><sup><a href="https://www.kitobook.com/compare/book/01/33/12/" title="сравнение переводов, параллельные ссылки">12</a></sup> — Qani, endi ketaylik, men senga yo‘l ko‘rsatib boraman.</div>
  <div id="13"><sup><a href="https://www.kitobook.com/compare/book/01/33/13/" title="сравнение переводов, параллельные ссылки">13</a></sup> Yoqub esa shunday dedi: — O‘zingiz ko‘rib turibsiz, hazratim, bolalarim chiniqmagan, qo‘y–sigirlarim ham bolalagan. Qo‘y–sigirlarimni bir kungina qistab haydasalar, butun chorva nobud bo‘ladi.</div>
  <div id="14"><sup><a href="https://www.kitobook.com/compare/book/01/33/14/" title="сравнение переводов, параллельные ссылки">14</a></sup> Shuning uchun mendan oldinda ketaversangiz. Men chorvaning yurishiga va bolalarning qadamiga qarab sekin boraveraman. Siz bilan Seir yurtida uchrashamiz.</div>
  <div id="15"><sup><a href="https://www.kitobook.com/compare/book/01/33/15/" title="сравнение переводов, параллельные ссылки">15</a></sup> — Bo‘pti, bo‘lmasa, odamlarimdan ba’zilarini sen bilan qoldiray, ham sizlarga yo‘l ko‘rsatib boradi, ham qo‘riqlab ketadi, — dedi Esov. — Nima qilasiz ovora bo‘lib?! Menga ko‘p mehribonlik ko‘rsatyapsiz, shunga ham rahmat.</div>
  <div id="16"><sup><a href="https://www.kitobook.com/compare/book/01/33/16/" title="сравнение переводов, параллельные ссылки">16</a></sup> Esov o‘sha kuni Seirga qaytib ketdi.</div>
  <div id="17"><sup><a href="https://www.kitobook.com/compare/book/01/33/17/" title="сравнение переводов, параллельные ссылки">17</a></sup> Yoqub esa oilasi bilan Suxo‘tga qarab ketdi. U yerda o‘ziga bir uy, chorvasi uchun qo‘ralar qurdi. Shuning uchun bu joyga Suxo‘t, deb nom berildi.</div>
  <div id="18"><sup><a href="https://www.kitobook.com/compare/book/01/33/18/" title="сравнение переводов, параллельные ссылки">18</a></sup> Shunday qilib, Yoqub Paddon– Oramdan Kan’on yurtidagi Shakam shahriga eson–omon qaytib keldi. Shahar tashqarisida chodirlarini tikdi.</div>
  <div id="19"><sup><a href="https://www.kitobook.com/compare/book/01/33/19/" title="сравнение переводов, параллельные ссылки">19</a></sup> U chodir tikkan joylar Xamo‘r degan odamning o‘g‘illariga qarashli mulk edi. Xamo‘r Shakamning otasi edi. Yoqub bu joylarni Xamo‘rning o‘g‘illaridan yuz bo‘lak kumushga sotib oldi.</div>
  <div id="20"><sup><a href="https://www.kitobook.com/compare/book/01/33/20/" title="сравнение переводов, параллельные ссылки">20</a></sup> U bu yerda qurbongoh qurib, bu joyni: “Xudo Isroilning Xudosidir”, deb atadi.</div>
</div>