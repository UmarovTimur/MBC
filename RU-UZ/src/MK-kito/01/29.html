<div itemprop="articleBody" class="text">
  <div id="1"><sup><a href="https://www.kitobook.com/compare/book/01/29/1/" title="сравнение переводов, параллельные ссылки">1</a></sup> Yoqub yo‘lida davom etib, nihoyat, sharqdagi yurtga yetib keldi.</div>
  <div id="2"><sup><a href="https://www.kitobook.com/compare/book/01/29/2/" title="сравнение переводов, параллельные ссылки">2</a></sup> U dashtda bir quduqni uzoqdan turib ko‘rdi. Quduq yonida uch to‘p poda yotardi. Chorva shu quduqdan sug‘orilar, quduqning og‘zi kattakon tosh bilan yopib qo‘yilardi.</div>
  <div id="3"><sup><a href="https://www.kitobook.com/compare/book/01/29/3/" title="сравнение переводов, параллельные ссылки">3</a></sup> Cho‘ponlar hamma qo‘y–echkilarni u yerga haydab kelganlaridan keyin, quduqning og‘zidagi toshni surishib, qo‘ylarni sug‘orishardi–da, quduqning og‘zini yana o‘sha tosh bilan berkitib qo‘yishardi.</div>
  <div id="4"><sup><a href="https://www.kitobook.com/compare/book/01/29/4/" title="сравнение переводов, параллельные ссылки">4</a></sup> Yoqub cho‘ponlarning oldiga borib, ulardan: — Birodarlar, qayerliksizlar? — deb so‘radi. — Xorondanmiz, — deb javob berishdi ular.</div>
  <div id="5"><sup><a href="https://www.kitobook.com/compare/book/01/29/5/" title="сравнение переводов, параллельные ссылки">5</a></sup> — Lobon degan odamni taniysizlarmi? — deb so‘radi Yoqub, — u Naxo‘rning nabirasi bo‘ladi. — Ha, taniymiz, — deb javob berishdi cho‘ponlar.</div>
  <div id="6"><sup><a href="https://www.kitobook.com/compare/book/01/29/6/" title="сравнение переводов, параллельные ссылки">6</a></sup> — Lobon tinch–omonmi? — deb so‘radi Yoqub. — Yaxshi, — deb javob berishdi cho‘ponlar. — Ana, uning qizi Rohila ham qo‘ylarini haydab shu yoqqa kelyapti.</div>
  <div id="7"><sup><a href="https://www.kitobook.com/compare/book/01/29/7/" title="сравнение переводов, параллельные ссылки">7</a></sup> — Suruvni bir joyga to‘plabsizlar, oqshomgacha hali erta, hozir payti emas–ku! — dedi Yoqub. — Qo‘ylarni sug‘orib, o‘tlatgani qaytarib olib bormaysizlarmi?</div>
  <div id="8"><sup><a href="https://www.kitobook.com/compare/book/01/29/8/" title="сравнение переводов, параллельные ссылки">8</a></sup> Cho‘ponlar shunday javob berishdi: — Hamma suruvni bu yerga to‘plab, toshni quduqning og‘zidan surganimizdan keyingina qo‘ylarni sug‘oramiz.</div>
  <div id="9"><sup><a href="https://www.kitobook.com/compare/book/01/29/9/" title="сравнение переводов, параллельные ссылки">9</a></sup> Yoqub cho‘ponlar bilan gaplashib turganda, Rohila otasining qo‘ylarini haydab kelib qoldi. Rohila cho‘ponlik qilardi.</div>
  <div id="10"><sup><a href="https://www.kitobook.com/compare/book/01/29/10/" title="сравнение переводов, параллельные ссылки">10</a></sup> Yoqub tog‘asi Lobonning qizi Rohilani va uning qo‘ylarini ko‘rdi. Quduq yoniga borib, quduq og‘zidagi toshni surdi–da, tog‘asining qo‘ylarini sug‘ordi.</div>
  <div id="11"><sup><a href="https://www.kitobook.com/compare/book/01/29/11/" title="сравнение переводов, параллельные ссылки">11</a></sup> Keyin Rohilani o‘pdi, xursandchiligidan ko‘zlariga yosh keldi.</div>
  <div id="12"><sup><a href="https://www.kitobook.com/compare/book/01/29/12/" title="сравнение переводов, параллельные ссылки">12</a></sup> — Men otangning jiyani, ammang Rivqoning o‘g‘liman, — deb Yoqub o‘zini tanishtirdi. Rohila yugurib borib, otasiga xabar berdi.</div>
  <div id="13"><sup><a href="https://www.kitobook.com/compare/book/01/29/13/" title="сравнение переводов, параллельные ссылки">13</a></sup> Lobon, singlimning o‘g‘li kelibdi, deb eshitdi– yu, o‘sha zahoti, Yoqubni kutib olishga shoshildi. Yoqub bilan quchoqlashib ko‘rishdi. Lobon Yoqubni uyiga olib keldi. Yoqub boshidan kechirganlarini tog‘asiga aytib berdi.</div>
  <div id="14"><sup><a href="https://www.kitobook.com/compare/book/01/29/14/" title="сравнение переводов, параллельные ссылки">14</a></sup> — Sen mening jigarimsan, oilamning bir a’zosisan, — dedi Lobon. Yoqub Lobonnikida bir oy turgandan keyin,</div>
  <div id="15"><sup><a href="https://www.kitobook.com/compare/book/01/29/15/" title="сравнение переводов, параллельные ссылки">15</a></sup> Lobon unga dedi: — Sen mening qarindoshim bo‘lsang ham, tekinga ishlamasliging kerak. Ayt–chi, xizmat haqingga nima istaysan?</div>
  <div id="16"><sup><a href="https://www.kitobook.com/compare/book/01/29/16/" title="сравнение переводов, параллельные ссылки">16</a></sup> Lobonning ikki qizi bo‘lib, kattasining ismi — Leax, kichiginiki — Rohila edi.</div>
  <div id="17"><sup><a href="https://www.kitobook.com/compare/book/01/29/17/" title="сравнение переводов, параллельные ссылки">17</a></sup> Leaxning ko‘zlari chiroyli, Rohila esa har jihatdan go‘zal — yuzlari chiroyli, qaddi–qomati kelishgan edi.</div>
  <div id="18"><sup><a href="https://www.kitobook.com/compare/book/01/29/18/" title="сравнение переводов, параллельные ссылки">18</a></sup> Yoqub Rohilani sevardi, shuning uchun: “Men sizga kichik qizingiz Rohila uchun yetti yil xizmat qilib beraman”, dedi.</div>
  <div id="19"><sup><a href="https://www.kitobook.com/compare/book/01/29/19/" title="сравнение переводов, параллельные ссылки">19</a></sup> Shunda Lobon unga dedi: — Mayli, roziman, qizimni begonaga berganimdan ko‘ra, senga berganim yaxshi–ku. Menikida qolaver.</div>
  <div id="20"><sup><a href="https://www.kitobook.com/compare/book/01/29/20/" title="сравнение переводов, параллельные ссылки">20</a></sup> Shunday qilib, Yoqub Rohilaga qalin uchun yetti yil xizmat qildi. Lekin Yoqubning Rohilaga bo‘lgan sevgisi shunchalik kuchli ediki, yetti yil bir necha kunday tuyuldi.</div>
  <div id="21"><sup><a href="https://www.kitobook.com/compare/book/01/29/21/" title="сравнение переводов, параллельные ссылки">21</a></sup> Nihoyat, Yoqub Rohilaga uylanadigan payt ham keldi. — Men shartni bajardim, — dedi Yoqub Lobonga. — Endi qizingizga uylanishimga ijozat bering.</div>
  <div id="22"><sup><a href="https://www.kitobook.com/compare/book/01/29/22/" title="сравнение переводов, параллельные ссылки">22</a></sup> Lobon butun yurt aholisini to‘plab, ziyofat berdi.</div>
  <div id="23"><sup><a href="https://www.kitobook.com/compare/book/01/29/23/" title="сравнение переводов, параллельные ссылки">23</a></sup> Lekin o‘sha kuni kechasi Lobon Rohilaning o‘rniga, to‘ng‘ich qizi Leaxni Yoqubga berdi.</div>
  <div id="24"><sup><a href="https://www.kitobook.com/compare/book/01/29/24/" title="сравнение переводов, параллельные ссылки">24</a></sup> Leaxga xizmat qilsin, deb Lobon o‘zining Zilpo degan cho‘risini Leaxga berdi. Yoqub Leaxning yoniga kirdi.</div>
  <div id="25"><sup><a href="https://www.kitobook.com/compare/book/01/29/25/" title="сравнение переводов, параллельные ссылки">25</a></sup> Yoqub ertalab turib qarasa, yonida Leax yotibdi! — Bu nima qilganingiz?! — dedi Yoqub g‘azablanib Lobonga. — Men sizga yetti yil Rohila uchun xizmat qildim–ku! Nimaga meni aldadingiz?</div>
  <div id="26"><sup><a href="https://www.kitobook.com/compare/book/01/29/26/" title="сравнение переводов, параллельные ссылки">26</a></sup> Bizning yurtdagi odat bo‘yicha, katta qizdan oldin kichigi turmushga berilmaydi, — deb javob berdi Lobon.</div>
  <div id="27"><sup><a href="https://www.kitobook.com/compare/book/01/29/27/" title="сравнение переводов, параллельные ссылки">27</a></sup> — Bir haftada bu qizimning to‘yi tantanasi tugaydi, kutib tur. Agar menga yana yetti yil xizmat qilib beradigan bo‘lsang, xizmating evaziga kichkinasini ham senga beraman.</div>
  <div id="28"><sup><a href="https://www.kitobook.com/compare/book/01/29/28/" title="сравнение переводов, параллельные ссылки">28</a></sup> Yoqub rozi bo‘ldi. Bir haftadan keyin Yoqub bilan Leaxning to‘yi tantanasi tugadi. Lobon Rohilani ham Yoqubga berdi.</div>
  <div id="29"><sup><a href="https://www.kitobook.com/compare/book/01/29/29/" title="сравнение переводов, параллельные ссылки">29</a></sup> Lobon o‘zining Bilxax degan cho‘risini qizi Rohilaga bergan edi.</div>
  <div id="30"><sup><a href="https://www.kitobook.com/compare/book/01/29/30/" title="сравнение переводов, параллельные ссылки">30</a></sup> Shunday qilib, Yoqub Rohilaning yoniga kirdi. U Leaxdan ko‘ra, Rohilani ko‘proq yaxshi ko‘rardi. Yoqub Lobonga yana yetti yil xizmat qilib berdi.</div>
  <div id="31"><sup><a href="https://www.kitobook.com/compare/book/01/29/31/" title="сравнение переводов, параллельные ссылки">31</a></sup> Yoqub Leaxga ko‘ngilsiz ekanini Egamiz ko‘rib turardi. Shuning uchun U Leaxni tug‘ishga qodir qildi, Rohila esa befarzand o‘taverdi.</div>
  <div id="32"><sup><a href="https://www.kitobook.com/compare/book/01/29/32/" title="сравнение переводов, параллельные ссылки">32</a></sup> Leax homilador bo‘lib, o‘g‘il tug‘di. U: “Egam mening baxtsizligimni ko‘rdi, endi erim menga albatta ko‘ngil qo‘yadi”, deb o‘g‘lining ismini Ruben qo‘ydi.</div>
  <div id="33"><sup><a href="https://www.kitobook.com/compare/book/01/29/33/" title="сравнение переводов, параллельные ссылки">33</a></sup> Leax homilador bo‘lib, yana o‘g‘il tug‘di. “Erim menga ko‘ngilsizligini Egam eshitib, yana bir o‘g‘il berdi”, deb o‘g‘lining ismini Shimo‘n qo‘ydi.</div>
  <div id="34"><sup><a href="https://www.kitobook.com/compare/book/01/29/34/" title="сравнение переводов, параллельные ссылки">34</a></sup> Leax yana homilador bo‘ldi va yana o‘g‘il tug‘di. U: “Erimga uchta o‘g‘il tug‘ib berdim, endi u albatta menga bog‘lanib qoladi”, deb o‘g‘lining ismini Levi qo‘ydi.</div>
  <div id="35"><sup><a href="https://www.kitobook.com/compare/book/01/29/35/" title="сравнение переводов, параллельные ссылки">35</a></sup> Leax yana homilador bo‘lib, yana o‘g‘il tug‘di. U: “Endi Egamga hamdu sano aytaman”, deb o‘g‘lining ismini Yahudo qo‘ydi. Shundan keyin u bola tug‘ishdan qoldi.</div>
</div>