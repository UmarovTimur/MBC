<div itemprop="articleBody" class="text">
  <div id="1"><sup><a href="https://www.kitobook.com/compare/book/01/35/1/" title="сравнение переводов, параллельные ссылки">1</a></sup> Xudo Yoqubga dedi: — Qani, otlan, Baytilga ko‘chib ket, o‘sha yerda joylashib, qurbongoh o‘rnat. Sen akang Esovdan qochib ketayotganingda, Men u yerda senga zohir bo‘lgan edim.</div>
  <div id="2"><sup><a href="https://www.kitobook.com/compare/book/01/35/2/" title="сравнение переводов, параллельные ссылки">2</a></sup> Yoqub xonadonidagilarga va yonidagilarga aytdi: — Begona xudolaringizni yo‘qotinglar, o‘zlaringizni poklab, toza kiyimlaringizni kiyinglar.</div>
  <div id="3"><sup><a href="https://www.kitobook.com/compare/book/01/35/3/" title="сравнение переводов, параллельные ссылки">3</a></sup> Endi bu yerdan ketib, Baytilga boramiz. U yerda men Xudoga qurbongoh quraman. Kulfatda qolganimda, Xudo menga madad bergan edi. Qayerga borsam, U men bilan birga bo‘ldi.</div>
  <div id="4"><sup><a href="https://www.kitobook.com/compare/book/01/35/4/" title="сравнение переводов, параллельные ссылки">4</a></sup> Hammalari begona xudolarini, ziraklarini Yoqubga berishdi. Yoqub bu narsalarni Shakam yaqinidagi eman daraxtining ostiga ko‘mdi.</div>
  <div id="5"><sup><a href="https://www.kitobook.com/compare/book/01/35/5/" title="сравнение переводов, параллельные ссылки">5</a></sup> Yoqub xonadonidagilarini boshlab yo‘lga tushganda, Xudo butun atrofdagi shaharlar aholisiga qo‘rquv yubordi. Shuning uchun hech kim ularni ta’qib qilmadi.</div>
  <div id="6"><sup><a href="https://www.kitobook.com/compare/book/01/35/6/" title="сравнение переводов, параллельные ссылки">6</a></sup> Nihoyat, Yoqub butun xonadonidagilarni boshlab Luz shahriga yetib keldi. (Luz hozir Baytil, deb yuritiladi.)</div>
  <div id="7"><sup><a href="https://www.kitobook.com/compare/book/01/35/7/" title="сравнение переводов, параллельные ссылки">7</a></sup> Yoqub bu yerda bir qurbongoh qurib, bu joyni Baytilning Xudosi, deb atadi. Yoqub akasidan qochib ketayotganda, Xudo O‘zini unga shu yerda zohir qilgan edi.</div>
  <div id="8"><sup><a href="https://www.kitobook.com/compare/book/01/35/8/" title="сравнение переводов, параллельные ссылки">8</a></sup> Ular shu yerda turganlarida, Rivqoning enagasi Dobira vafot qildi. Uni Baytilning yonidagi eman daraxti ostiga dafn qildilar. O‘shandan buyon bu daraxt Yig‘i daraxti, deb yuritiladi.</div>
  <div id="9"><sup><a href="https://www.kitobook.com/compare/book/01/35/9/" title="сравнение переводов, параллельные ссылки">9</a></sup> Yoqub Paddon–Oramdan qaytib kelgandan keyin, Xudo unga yana zohir bo‘ldi va unga marhamat ko‘rsatib, dedi:</div>
  <div id="10"><sup><a href="https://www.kitobook.com/compare/book/01/35/10/" title="сравнение переводов, параллельные ссылки">10</a></sup> “Sening isming Yoqub, lekin bundan keyin seni Yoqub, deb chaqirmaydilar, sening isming Isroil bo‘ladi.” Shuning uchun u Isroil, deb nom oldi.</div>
  <div id="11"><sup><a href="https://www.kitobook.com/compare/book/01/35/11/" title="сравнение переводов, параллельные ссылки">11</a></sup> Xudo shunday dedi: — Men Qodir Xudoman, barakali bo‘l, nasling ko‘p bo‘lsin. Buyuk xalq, hatto ko‘p xalqlar sendan paydo bo‘ladi. Sen shohlarning bobosi bo‘lasan.</div>
  <div id="12"><sup><a href="https://www.kitobook.com/compare/book/01/35/12/" title="сравнение переводов, параллельные ссылки">12</a></sup> Men Ibrohimga va Is’hoqqa va’da qilgan yurtni senga beraman. Sendan keyin bu yerni naslingga beraman.</div>
  <div id="13"><sup><a href="https://www.kitobook.com/compare/book/01/35/13/" title="сравнение переводов, параллельные ссылки">13</a></sup> Shundan keyin Xudo Yoqubga gapirgan joyidan ketdi,</div>
  <div id="14"><sup><a href="https://www.kitobook.com/compare/book/01/35/14/" title="сравнение переводов, параллельные ссылки">14</a></sup> Yoqub o‘sha joyga yodgorlik toshi o‘rnatdi. So‘ngra yodgorlik toshi ustiga Xudoga atab sharob va zaytun moyi quydi.</div>
  <div id="15"><sup><a href="https://www.kitobook.com/compare/book/01/35/15/" title="сравнение переводов, параллельные ссылки">15</a></sup> Yoqub bu joyga Baytil, deb nom berdi.</div>
  <div id="16"><sup><a href="https://www.kitobook.com/compare/book/01/35/16/" title="сравнение переводов, параллельные ссылки">16</a></sup> Yoqub bilan uning oilasi Baytildan chiqib, Efrat tomon yo‘l oldilar. Ular Efratga hali yetib bormasdan, Rohilaning ko‘zi yoriydigan payti keldi, uni qattiq to‘lg‘oq tutib qoldi.</div>
  <div id="17"><sup><a href="https://www.kitobook.com/compare/book/01/35/17/" title="сравнение переводов, параллельные ссылки">17</a></sup> Rohila to‘lg‘oqdan ko‘p azob chekkandan keyin, nihoyat, doyasi: “Qo‘rqma, yana o‘g‘il tug‘ding”, dedi.</div>
  <div id="18"><sup><a href="https://www.kitobook.com/compare/book/01/35/18/" title="сравнение переводов, параллельные ссылки">18</a></sup> Rohila jon berayotganda, oxirgi nafasda o‘g‘lining ismini Beno‘n, deb qo‘ydi. Otasi esa unga Benyamin, deb ism qo‘ydi.</div>
  <div id="19"><sup><a href="https://www.kitobook.com/compare/book/01/35/19/" title="сравнение переводов, параллельные ссылки">19</a></sup> Shunday qilib, Rohila vafot etdi va Efrat yo‘lida dafn qilindi. (Efrat hozir Baytlahm, deb yuritiladi.)</div>
  <div id="20"><sup><a href="https://www.kitobook.com/compare/book/01/35/20/" title="сравнение переводов, параллельные ссылки">20</a></sup> Yoqub Rohilaning qabriga yodgorlik toshi o‘rnatdi. Bu tosh shu kungacha bor.</div>
  <div id="21"><sup><a href="https://www.kitobook.com/compare/book/01/35/21/" title="сравнение переводов, параллельные ссылки">21</a></sup> Shundan keyin Yoqub yana ko‘chib, Eder minorasi ortida chodirini tikdi.</div>
  <div id="22"><sup><a href="https://www.kitobook.com/compare/book/01/35/22/" title="сравнение переводов, параллельные ссылки">22</a></sup> Yoqub o‘sha yerda yashayotganda, Ruben otasining cho‘risi Bilxaxning yoniga kirdi. Yoqub buni eshitib qoldi. Yoqubning o‘n ikkita o‘g‘li bor edi:</div>
  <div id="23"><sup><a href="https://www.kitobook.com/compare/book/01/35/23/" title="сравнение переводов, параллельные ссылки">23</a></sup> Leaxdan tug‘ilgan o‘g‘illari — Ruben (Yoqubning to‘ng‘ich o‘g‘li), Shimo‘n, Levi, Yahudo, Issaxor va Zabulun.</div>
  <div id="24"><sup><a href="https://www.kitobook.com/compare/book/01/35/24/" title="сравнение переводов, параллельные ссылки">24</a></sup> Rohiladan tug‘ilgan o‘g‘illari — Yusuf bilan Benyamin.</div>
  <div id="25"><sup><a href="https://www.kitobook.com/compare/book/01/35/25/" title="сравнение переводов, параллельные ссылки">25</a></sup> Rohilaning cho‘risi Bilxaxdan tug‘ilgan o‘g‘illari — Dan bilan Naftali.</div>
  <div id="26"><sup><a href="https://www.kitobook.com/compare/book/01/35/26/" title="сравнение переводов, параллельные ссылки">26</a></sup> Leaxning cho‘risi Zilpodan tug‘ilgan o‘g‘illari — Gad bilan Osher. Yoqubning Paddon–Oramda tug‘ilgan o‘g‘illari ana shular edi.</div>
  <div id="27"><sup><a href="https://www.kitobook.com/compare/book/01/35/27/" title="сравнение переводов, параллельные ссылки">27</a></sup> Yoqub Mamrega — Xirat–Arbaga otasining uyiga keldi. (Xirat–Arba hozir Xevron, deb yuritiladi.) Ibrohim va Is’hoq Xevronda istiqomat qilib turgan edilar.</div>
  <div id="28"><sup><a href="https://www.kitobook.com/compare/book/01/35/28/" title="сравнение переводов, параллельные ссылки">28</a></sup> Is’hoq 180 yil umr ko‘rdi.</div>
  <div id="29"><sup><a href="https://www.kitobook.com/compare/book/01/35/29/" title="сравнение переводов, параллельные ссылки">29</a></sup> U keksayib, yoshini yashab olamdan o‘tdi. O‘g‘illari Esov bilan Yoqub uni dafn qilishdi.</div>
</div>