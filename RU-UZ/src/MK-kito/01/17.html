<div itemprop="articleBody" class="text">
  <div id="1"><sup><a href="https://www.kitobook.com/compare/book/01/17/1/" title="сравнение переводов, параллельные ссылки">1</a></sup> Ibrom to‘qson to‘qqiz yoshga kirganda, Egamiz unga zohir bo‘lib dedi: — Men Qodir Xudoman. Men ko‘rsatgan yo‘ldan yur, har doim pokdil bo‘lib yashagin.</div>
  <div id="2"><sup><a href="https://www.kitobook.com/compare/book/01/17/2/" title="сравнение переводов, параллельные ссылки">2</a></sup> Men sen bilan ahd qilaman, senga juda ko‘p nasllar ato qilaman.</div>
  <div id="3"><sup><a href="https://www.kitobook.com/compare/book/01/17/3/" title="сравнение переводов, параллельные ссылки">3</a></sup> Ibrom yerga muk tushib ta’zim qildi. Keyin Xudo unga aytdi:</div>
  <div id="4"><sup><a href="https://www.kitobook.com/compare/book/01/17/4/" title="сравнение переводов, параллельные ссылки">4</a></sup> Sen bilan qiladigan ahdim shudir: sen ko‘plab xalqlarning otasi bo‘lasan.</div>
  <div id="5"><sup><a href="https://www.kitobook.com/compare/book/01/17/5/" title="сравнение переводов, параллельные ссылки">5</a></sup> Endi sening ismingni o‘zgartiraman. Isming endi Ibrom emas, Ibrohim bo‘ladi. Chunki Men seni ko‘plab xalqlarning otasi qilaman.</div>
  <div id="6"><sup><a href="https://www.kitobook.com/compare/book/01/17/6/" title="сравнение переводов, параллельные ссылки">6</a></sup> Seni juda ham barakali qilaman, sendan xalqlar yarataman, sendan shohlar kelib chiqadi.</div>
  <div id="7"><sup><a href="https://www.kitobook.com/compare/book/01/17/7/" title="сравнение переводов, параллельные ссылки">7</a></sup> Men senga va sendan keyingi nasllaringga bergan va’damda turaman. Bu abadiy ahd bo‘ladi. Men doimo Sening Xudoying, sendan keyingi nasllaringning Xudosi bo‘lib qolaman.</div>
  <div id="8"><sup><a href="https://www.kitobook.com/compare/book/01/17/8/" title="сравнение переводов, параллельные ссылки">8</a></sup> Sen musofir bo‘lib yashab turgan mana shu Kan’on yurtining hammasini Men senga va nasllaringga abadiy mulk qilib beraman. Men ularning Xudosi bo‘laman.</div>
  <div id="9"><sup><a href="https://www.kitobook.com/compare/book/01/17/9/" title="сравнение переводов, параллельные ссылки">9</a></sup> Xudo Ibrohimga yana dedi: — Sen va sendan keyingi nasllaring avlodlar osha Men bilan qilgan ahdga rioya qilishlaringiz lozim.</div>
  <div id="10"><sup><a href="https://www.kitobook.com/compare/book/01/17/10/" title="сравнение переводов, параллельные ссылки">10</a></sup> Sen va sening nasllaring rioya qilishlaringiz kerak bo‘lgan ahdim quyidagichadir: orangizdagi har bir erkak sunnat qilinsin.</div>
  <div id="11"><sup><a href="https://www.kitobook.com/compare/book/01/17/11/" title="сравнение переводов, параллельные ссылки">11</a></sup> Sunnat — sen bilan Mening o‘rtamizdagi ahdning belgisi bo‘ladi.</div>
  <div id="12"><sup><a href="https://www.kitobook.com/compare/book/01/17/12/" title="сравнение переводов, параллельные ссылки">12</a></sup> Hozirdan boshlab nasllar osha xonadoningdagi har bir o‘g‘il bola tug‘ilgandan keyin sakkiz kun o‘tgach, sunnat qilinsin. Bu faqat sening oila a’zolaringgagina tegishli bo‘lmay, balki xonadoningda tug‘ilgan xizmatkorlaringga va sening naslingdan bo‘lmagan, begonalardan sotib olgan xizmatkorlaringga ham tegishlidir.</div>
  <div id="13"><sup><a href="https://www.kitobook.com/compare/book/01/17/13/" title="сравнение переводов, параллельные ссылки">13</a></sup> Xonadoningda tug‘ilgan xizmatkoring ham, sotib olingan xizmatkoring ham sunnat qilinsin. Shunday qilib, Mening sen bilan qilgan ahdim abadiy ekanini tanangizdagi belgi ko‘rsatib turadi.</div>
  <div id="14"><sup><a href="https://www.kitobook.com/compare/book/01/17/14/" title="сравнение переводов, параллельные ссылки">14</a></sup> Sunnat qilinmagan erkak xalqim orasidan yo‘q qilinsin. U Mening ahdimni buzgan hisoblanadi.</div>
  <div id="15"><sup><a href="https://www.kitobook.com/compare/book/01/17/15/" title="сравнение переводов, параллельные ссылки">15</a></sup> Xudo Ibrohimga yana aytdi: — Xotining Sorayga kelsak, uning ismi bundan keyin Soray bo‘lmasin. Hozirdan boshlab uni Sora, deb chaqir.</div>
  <div id="16"><sup><a href="https://www.kitobook.com/compare/book/01/17/16/" title="сравнение переводов, параллельные ссылки">16</a></sup> Men Soraga marhamat ko‘rsataman. Men undan senga o‘g‘il ato qilaman. Ha, Men Soraga shunchalik baraka beramanki, u ko‘p xalqlarning onasi bo‘ladi. Uning nasllari orasidan shohlar chiqadi.</div>
  <div id="17"><sup><a href="https://www.kitobook.com/compare/book/01/17/17/" title="сравнение переводов, параллельные ссылки">17</a></sup> Ibrohim muk tushib ta’zim qildi, keyin kulib qo‘ydi–da, o‘ziga o‘zi dedi: “Yuz yoshga kirgan odam bola ko‘rar ekanmi?! Buning ustiga, Sora ham to‘qsonga kirdi, endi bola tug‘armidi.”</div>
  <div id="18"><sup><a href="https://www.kitobook.com/compare/book/01/17/18/" title="сравнение переводов, параллельные ссылки">18</a></sup> Ibrohim Xudoga: — Qaniydi, Ismoil Sening marhamating ostida yashasa, — dedi.</div>
  <div id="19"><sup><a href="https://www.kitobook.com/compare/book/01/17/19/" title="сравнение переводов, параллельные ссылки">19</a></sup> — Yo‘q, xotining Sora senga o‘g‘il tug‘ib beradi, — dedi Xudo. — Sen o‘g‘lingning otini Is’hoq qo‘yasan. Men o‘g‘ling bilan va uning kelgusi nasli bilan abadiy ahdimni davom ettiraman.</div>
  <div id="20"><sup><a href="https://www.kitobook.com/compare/book/01/17/20/" title="сравнение переводов, параллельные ссылки">20</a></sup> Ismoil to‘g‘risida qilgan iltimosingni ham eshitdim. Men unga baraka beraman, uning naslini haddan tashqari ko‘paytiraman. U o‘n ikki yo‘lboshchining otasi bo‘ladi. Undan buyuk xalq keltirib chiqaraman.</div>
  <div id="21"><sup><a href="https://www.kitobook.com/compare/book/01/17/21/" title="сравнение переводов, параллельные ссылки">21</a></sup> Lekin Men O‘z ahdimni tug‘iladigan o‘g‘ling Is’hoq bilan qilaman. Kelgusi yili xuddi shu paytda Sora senga Is’hoqni tug‘ib beradi.</div>
  <div id="22"><sup><a href="https://www.kitobook.com/compare/book/01/17/22/" title="сравнение переводов, параллельные ссылки">22</a></sup> Xudo Ibrohim bilan gaplashib bo‘lgach, uning yonidan ketdi.</div>
  <div id="23"><sup><a href="https://www.kitobook.com/compare/book/01/17/23/" title="сравнение переводов, параллельные ссылки">23</a></sup> O‘sha kuniyoq Ibrohim Xudo amr etganday qildi: o‘g‘li Ismoilni, xonadonida tug‘ilgan xizmatkorlarini, begonalardan sotib olgan xizmatkorlarini — xonadonidagi hamma erkakni sunnat qildi.</div>
  <div id="24"><sup><a href="https://www.kitobook.com/compare/book/01/17/24/" title="сравнение переводов, параллельные ссылки">24</a></sup> Ibrohim sunnat bo‘lganda, to‘qson to‘qqiz yoshda,</div>
  <div id="25"><sup><a href="https://www.kitobook.com/compare/book/01/17/25/" title="сравнение переводов, параллельные ссылки">25</a></sup> o‘g‘li Ismoil o‘n uch yoshda edi.</div>
  <div id="26"><sup><a href="https://www.kitobook.com/compare/book/01/17/26/" title="сравнение переводов, параллельные ссылки">26</a></sup> Ibrohim bilan o‘g‘li bir kunda sunnat qilindilar.</div>
  <div id="27"><sup><a href="https://www.kitobook.com/compare/book/01/17/27/" title="сравнение переводов, параллельные ссылки">27</a></sup> Shunday qilib, Ibrohimning xonadonidagi jamiki erkak zoti ham u bilan birga sunnat qilindi.</div>
</div>