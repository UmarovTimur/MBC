<div itemprop="articleBody" class="text">
  <div id="1"><sup><a href="https://www.kitobook.com/compare/book/01/40/1/" title="сравнение переводов, параллельные ссылки">1</a></sup> Bir kuni soqiysi bilan novvoyi Misr fir’avnini qattiq xafa qildi.</div>
  <div id="2"><sup><a href="https://www.kitobook.com/compare/book/01/40/2/" title="сравнение переводов, параллельные ссылки">2</a></sup> Fir’avn bu ikkala a’yonidan — soqiy bilan novvoyidan g‘azablanib,</div>
  <div id="3"><sup><a href="https://www.kitobook.com/compare/book/01/40/3/" title="сравнение переводов, параллельные ссылки">3</a></sup> ularni ham Yusuf yotgan zindonga qamatib qo‘ydi. Zindon qo‘riqchilar boshlig‘ining uyida edi.</div>
  <div id="4"><sup><a href="https://www.kitobook.com/compare/book/01/40/4/" title="сравнение переводов, параллельные ссылки">4</a></sup> Qo‘riqchilar boshlig‘i Yusufni soqiy bilan novvoyning xizmatiga qo‘ydi. Yusuf ularga xizmat qila boshladi. Ular ancha vaqt zindonda qoldilar.</div>
  <div id="5"><sup><a href="https://www.kitobook.com/compare/book/01/40/5/" title="сравнение переводов, параллельные ссылки">5</a></sup> Fir’avnning soqiysi bilan novvoyi zindonda yotar ekanlar, bir kuni kechasi ikkovi ham tush ko‘rdilar. Har bir tushning o‘ziga xos ma’nosi bor edi.</div>
  <div id="6"><sup><a href="https://www.kitobook.com/compare/book/01/40/6/" title="сравнение переводов, параллельные ссылки">6</a></sup> Ertalab Yusuf ularning yoniga keldi. Ularning yuzi g‘amgin edi. Yusuf buni payqadi.</div>
  <div id="7"><sup><a href="https://www.kitobook.com/compare/book/01/40/7/" title="сравнение переводов, параллельные ссылки">7</a></sup> — Nimaga bugun juda g‘amgin ko‘rinasizlar? — deb so‘radi Yusuf ulardan.</div>
  <div id="8"><sup><a href="https://www.kitobook.com/compare/book/01/40/8/" title="сравнение переводов, параллельные ссылки">8</a></sup> — Biz tush ko‘rgan edik, bu yerda tushimizni ta’birlab beradigan biron kimsa yo‘q, — deb javob berishdi ular. — Tushlarni ta’birlash Xudodandir, — dedi Yusuf. — Marhamat, tushingizni menga ayting–chi.</div>
  <div id="9"><sup><a href="https://www.kitobook.com/compare/book/01/40/9/" title="сравнение переводов, параллельные ссылки">9</a></sup> Avval soqiy tushini Yusufga aytib berdi: — Tushimda tok ko‘ribman. Tok oldimda turgan emish.</div>
  <div id="10"><sup><a href="https://www.kitobook.com/compare/book/01/40/10/" title="сравнение переводов, параллельные ссылки">10</a></sup> Tokning uchta novdasi bor ekan. Novdalar darrov kurtak otib, meva tugib uzumlar pishibdi.</div>
  <div id="11"><sup><a href="https://www.kitobook.com/compare/book/01/40/11/" title="сравнение переводов, параллельные ссылки">11</a></sup> Fir’avnning qadahi qo‘limda emish. Men uzumlarni olib, fir’avnning qadahiga uzumning sharbatini siqibman. Keyin qadahni fir’avnning qo‘liga beribman.</div>
  <div id="12"><sup><a href="https://www.kitobook.com/compare/book/01/40/12/" title="сравнение переводов, параллельные ссылки">12</a></sup> Yusuf unga dedi: — Tushingizning ta’biri shunday bo‘lur: uchta novda — uch kun degani.</div>
  <div id="13"><sup><a href="https://www.kitobook.com/compare/book/01/40/13/" title="сравнение переводов, параллельные ссылки">13</a></sup> Uch kun ichida fir’avn sizni zindondan ozod qilib, oldingi mansabingizga qaytaradi: siz yana soqiy bo‘lib, ilgarigiday shohga qadah tutasiz.</div>
  <div id="14"><sup><a href="https://www.kitobook.com/compare/book/01/40/14/" title="сравнение переводов, параллельные ссылки">14</a></sup> Lekin sizdan bir iltimos: ishlaringiz yaxshi bo‘lib ketganda, meni ham eslab qo‘ying. Siz menga iltifot ko‘rsatib, fir’avnga men to‘g‘rimda ham eslatib qo‘ying: meni zindondan chiqarib olsin.</div>
  <div id="15"><sup><a href="https://www.kitobook.com/compare/book/01/40/15/" title="сравнение переводов, параллельные ссылки">15</a></sup> Men aslida ibroniylar yurtidan o‘g‘irlab keltirilganman. Buning ustiga, yana bu yerda zindondaman, lekin hech qanday aybim yo‘q.</div>
  <div id="16"><sup><a href="https://www.kitobook.com/compare/book/01/40/16/" title="сравнение переводов, параллельные ссылки">16</a></sup> Novvoy qarasa, tushning ta’biri yaxshilikka ekan. U Yusufga dedi: — Men ham tush ko‘ribman. Boshimda uchta non savatni olib ketayotgan emishman.</div>
  <div id="17"><sup><a href="https://www.kitobook.com/compare/book/01/40/17/" title="сравнение переводов, параллельные ссылки">17</a></sup> Eng tepadagi savatda fir’avnga atalgan pishiriqlarning har turidan bor ekan. Lekin qushlar uchib kelib, boshimdagi savatdan pishiriqlarni cho‘qiyotgan ekan.</div>
  <div id="18"><sup><a href="https://www.kitobook.com/compare/book/01/40/18/" title="сравнение переводов, параллельные ссылки">18</a></sup> — Tushingizning ta’biri shunday bo‘lur, — dedi Yusuf. — Uchta savat — uch kun degani.</div>
  <div id="19"><sup><a href="https://www.kitobook.com/compare/book/01/40/19/" title="сравнение переводов, параллельные ссылки">19</a></sup> Uch kun ichida fir’avn boshingizni tanangizdan judo qilib, tanangizni tik o‘rnatilgan xodaning uchiga qoqtiradi. Qushlar tanangizni cho‘qib yeydi.</div>
  <div id="20"><sup><a href="https://www.kitobook.com/compare/book/01/40/20/" title="сравнение переводов, параллельные ссылки">20</a></sup> Oradan uch kun o‘tgach, fir’avn tug‘ilgan kunida barcha a’yonlariga ziyofat berdi. Soqiysi bilan novvoyini ham zindondan a’yonlari oldiga chaqirtirdi.</div>
  <div id="21"><sup><a href="https://www.kitobook.com/compare/book/01/40/21/" title="сравнение переводов, параллельные ссылки">21</a></sup> Fir’avn soqiysini ozod qilib oldingi mansabiga qaytardi. Shunday qilib, soqiy yana fir’avnga qadah tutadigan bo‘ldi.</div>
  <div id="22"><sup><a href="https://www.kitobook.com/compare/book/01/40/22/" title="сравнение переводов, параллельные ссылки">22</a></sup> Lekin Yusuf aytganday, fir’avn novvoyning boshini oldirib, jasadini tik o‘rnatilgan xodaning uchiga qoqtirdi.</div>
  <div id="23"><sup><a href="https://www.kitobook.com/compare/book/01/40/23/" title="сравнение переводов, параллельные ссылки">23</a></sup> Soqiy esa Yusufni eslamadi, uni unutib yubordi.</div>
</div>