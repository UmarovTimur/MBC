<div itemprop="articleBody" class="text">
  <div id="1"><sup><a href="https://www.kitobook.com/compare/book/01/22/1/" title="сравнение переводов, параллельные ссылки">1</a></sup> Shu voqealardan keyin Xudo Ibrohimni sinadi. — Ibrohim! — deb chaqirdi Xudo. — Labbay! — deb javob berdi Ibrohim.</div>
  <div id="2"><sup><a href="https://www.kitobook.com/compare/book/01/22/2/" title="сравнение переводов, параллельные ссылки">2</a></sup> — Yolg‘iz suyukli o‘g‘ling Is’hoqni olib, Moriyox yeriga bor, — dedi Xudo. — Men senga bir tog‘ni ko‘rsataman, o‘sha tog‘da o‘g‘lingni qurbonlik qilib kuydirasan.</div>
  <div id="3"><sup><a href="https://www.kitobook.com/compare/book/01/22/3/" title="сравнение переводов, параллельные ссылки">3</a></sup> Ertasi kun Ibrohim saharda turib, eshagini egarladi, ikkita xizmatkorini va o‘g‘li Is’hoqni oldi. Olov yoqib qurbonlikni kuydirish uchun o‘tin tayyorladi. So‘ngra Xudo aytgan yerga jo‘nadi.</div>
  <div id="4"><sup><a href="https://www.kitobook.com/compare/book/01/22/4/" title="сравнение переводов, параллельные ссылки">4</a></sup> Uch kun yo‘l yurganlaridan keyin, Ibrohim uzoqdan o‘sha joyni ko‘rdi.</div>
  <div id="5"><sup><a href="https://www.kitobook.com/compare/book/01/22/5/" title="сравнение переводов, параллельные ссылки">5</a></sup> Ibrohim xizmatkorlariga dedi: — Sizlar shu yerda — eshakning yonida qolinglar. O‘g‘lim bilan hov anavi yerga boramiz– u, u yerda sajda qilib, shu yerga qaytib kelamiz.</div>
  <div id="6"><sup><a href="https://www.kitobook.com/compare/book/01/22/6/" title="сравнение переводов, параллельные ссылки">6</a></sup> Ibrohim qurbonlik kuydirish uchun o‘tinni olib, o‘g‘li Is’hoqning yelkasiga ortdi. O‘zi esa pichoq bilan cho‘g‘ni olib ketdi. Ikkovlari birga ketishdi.</div>
  <div id="7"><sup><a href="https://www.kitobook.com/compare/book/01/22/7/" title="сравнение переводов, параллельные ссылки">7</a></sup> — Otajon! — dedi bir payt Is’hoq otasiga. — Labbay, o‘g‘lim, — deb javob berdi Ibrohim. — Olov bilan o‘tin bor–u, lekin qurbonlik qilib kuydiriladigan qo‘zi qani? — deb so‘radi Is’hoq.</div>
  <div id="8"><sup><a href="https://www.kitobook.com/compare/book/01/22/8/" title="сравнение переводов, параллельные ссылки">8</a></sup> — Qurbonlik qilib kuydiriladigan qo‘zini Xudoning O‘zi beradi, o‘g‘lim, — deb javob qildi Ibrohim. Shunday qilib, ikkovlari birga yo‘lda davom etishdi.</div>
  <div id="9"><sup><a href="https://www.kitobook.com/compare/book/01/22/9/" title="сравнение переводов, параллельные ссылки">9</a></sup> Ular Xudo ko‘rsatgan yerga yetib kelganlaridan keyin, Ibrohim qurbongoh qurib, qurbongohga o‘tin qaladi. So‘ngra u o‘g‘li Is’hoqni bog‘lab, qurbongohdagi o‘tinlar ustiga yotqizdi.</div>
  <div id="10"><sup><a href="https://www.kitobook.com/compare/book/01/22/10/" title="сравнение переводов, параллельные ссылки">10</a></sup> Ibrohim pichoqni oldi va o‘g‘lini bo‘g‘izlashga shaylandi.</div>
  <div id="11"><sup><a href="https://www.kitobook.com/compare/book/01/22/11/" title="сравнение переводов, параллельные ссылки">11</a></sup> Shu payt Egamizning farishtasi osmondan unga hayqirdi: — Ibrohim! Ibrohim! — Labbay! — deb javob berdi Ibrohim.</div>
  <div id="12"><sup><a href="https://www.kitobook.com/compare/book/01/22/12/" title="сравнение переводов, параллельные ссылки">12</a></sup> — Pichoqni tashla! — deb buyurdi farishta. — Bunday qilma, bolaga zarar berma. Endi bildim, sen haqiqatan Xudodan qo‘rqar ekansan. Sen hatto yagona o‘g‘lingni ham Mendan ayamading.</div>
  <div id="13"><sup><a href="https://www.kitobook.com/compare/book/01/22/13/" title="сравнение переводов, параллельные ссылки">13</a></sup> Ibrohim boshini ko‘tarib, shoxlari chakalaklarga o‘ralib qolgan qo‘chqorni ko‘rib qoldi. U qo‘chqorni ushlab, qurbongohda o‘g‘lining o‘rniga kuydirib qurbonlik qildi.</div>
  <div id="14"><sup><a href="https://www.kitobook.com/compare/book/01/22/14/" title="сравнение переводов, параллельные ссылки">14</a></sup> Shuning uchun bu joyga Ibrohim: “Egamiz beradi”, deb nom qo‘ydi. Bu nom bugungi kunda: “Egamizning tog‘ida beriladi”, degan hikmatga aylanib ketgan.</div>
  <div id="15"><sup><a href="https://www.kitobook.com/compare/book/01/22/15/" title="сравнение переводов, параллельные ссылки">15</a></sup> Shundan keyin Egamizning farishtasi osmondan Ibrohimni yana chaqirdi:</div>
  <div id="16"><sup><a href="https://www.kitobook.com/compare/book/01/22/16/" title="сравнение переводов, параллельные ссылки">16</a></sup> — Egang aytmoqda: “Menga itoat qilganing uchun, hatto yagona o‘g‘lingni ham Mendan ayamaganing uchun, O‘zimning nomim bilan qasamyod qilaman:</div>
  <div id="17"><sup><a href="https://www.kitobook.com/compare/book/01/22/17/" title="сравнение переводов, параллельные ссылки">17</a></sup> senga albatta qut–baraka beraman. Naslingni osmondagi yulduzlarday, dengiz qirg‘og‘idagi qumday son–sanoqsiz qilib ko‘paytiraman. Nasling g‘animlarining darvozalarini egallaydilar.</div>
  <div id="18"><sup><a href="https://www.kitobook.com/compare/book/01/22/18/" title="сравнение переводов, параллельные ссылки">18</a></sup> Menga itoat qilganing uchun, yer yuzidagi hamma xalqlar sening nasling orqali baraka topadi.”</div>
  <div id="19"><sup><a href="https://www.kitobook.com/compare/book/01/22/19/" title="сравнение переводов, параллельные ссылки">19</a></sup> Shunday qilib, Ibrohim o‘g‘li bilan birga xizmatkorlari yoniga qaytib keldi va Bershevaga — uyiga yo‘l oldi. Ibrohim Bershevada yashab qoldi.</div>
  <div id="20"><sup><a href="https://www.kitobook.com/compare/book/01/22/20/" title="сравнение переводов, параллельные ссылки">20</a></sup> Shundan keyin Ibrohim: “Ukang Naxo‘rning xotini Milxo sakkizta o‘g‘il tuqqan”, degan xabarni eshitdi.</div>
  <div id="21"><sup><a href="https://www.kitobook.com/compare/book/01/22/21/" title="сравнение переводов, параллельные ссылки">21</a></sup> To‘ng‘ich o‘g‘lining ismi Uz, keyingisining oti Buz, undan keyingisiniki Kamuvol (Kamuvol Oramning otasi bo‘ldi),</div>
  <div id="22"><sup><a href="https://www.kitobook.com/compare/book/01/22/22/" title="сравнение переводов, параллельные ссылки">22</a></sup> Xosit, Xazo, Pildash, Yidlaf, Batuval edi.</div>
  <div id="23"><sup><a href="https://www.kitobook.com/compare/book/01/22/23/" title="сравнение переводов, параллельные ссылки">23</a></sup> Batuval bir qiz ko‘rib, otini Rivqo qo‘ydi.</div>
  <div id="24"><sup><a href="https://www.kitobook.com/compare/book/01/22/24/" title="сравнение переводов, параллельные ссылки">24</a></sup> Milxodan ko‘rgan sakkizta o‘g‘lidan tashqari, Naxo‘r Ravumo degan cho‘risidan ham to‘rtta o‘g‘il ko‘rdi. Bu o‘g‘illarining ismi Tavax, Gaxam, Taxash va Maxo edi.</div>
</div>