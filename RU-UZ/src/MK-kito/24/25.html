<div itemprop="articleBody" class="text">
  <div id="1"><sup><a href="https://www.kitobook.com/compare/book/24/25/1/" title="сравнение переводов, параллельные ссылки">1</a></sup> Yahudo shohi Yo‘shiyo o‘g‘li Yohayiqim hukmronligining to‘rtinchi yilida Yeremiyoga Yahudo xalqi to‘g‘risida Egamizning so‘zi ayon bo‘ldi. Bobil taxtiga xuddi o‘sha yili Navuxadnazar o‘tirgan edi.</div>
  <div id="2"><sup><a href="https://www.kitobook.com/compare/book/24/25/2/" title="сравнение переводов, параллельные ссылки">2</a></sup> Payg‘ambar Yeremiyo Yahudo xalqi va Quddus aholisiga shunday dedi:</div>
  <div id="3"><sup><a href="https://www.kitobook.com/compare/book/24/25/3/" title="сравнение переводов, параллельные ссылки">3</a></sup> “Omon o‘g‘li Yo‘shiyo Yahudoda hukmronlik qilgan davrning o‘n uchinchi yilidan tortib to bugunga qadar Egamiz menga O‘z so‘zini ayon qilib kelmoqda. Mana, yigirma uch yildirki, men sizlarga to‘xtovsiz gapiryapman, ammo sizlar gaplarimga quloq solmayapsizlar.</div>
  <div id="4"><sup><a href="https://www.kitobook.com/compare/book/24/25/4/" title="сравнение переводов, параллельные ссылки">4</a></sup> Egamiz oldingizga payg‘ambar qullarini birin–ketin yuborgan bo‘lsa ham, sizlar ularning gaplarini eshitmadingiz, ularga quloq solmadingiz.</div>
  <div id="5"><sup><a href="https://www.kitobook.com/compare/book/24/25/5/" title="сравнение переводов, параллельные ссылки">5</a></sup> Ular sizlarga aytishgan edi: “Qabih ishlaringizni bas qilinglar. Yomon yo‘ldan qaytinglar. Shunda Egamiz sizlarga va ota–bobolaringizga abadiy mulk qilib bergan yurtda qolasizlar.</div>
  <div id="6"><sup><a href="https://www.kitobook.com/compare/book/24/25/6/" title="сравнение переводов, параллельные ссылки">6</a></sup> Boshqa xudolarga ergashmanglar. Ularga xizmat qilmanglar, sajda etmanglar. Yasagan butlaringiz bilan Egamizni g‘azablantirmanglar. Shunda Egamiz boshingizga falokat keltirmaydi.”</div>
  <div id="7"><sup><a href="https://www.kitobook.com/compare/book/24/25/7/" title="сравнение переводов, параллельные ссылки">7</a></sup> Ammo sizlar gapimga quloq solmadingizlar. Butlaringiz bilan Meni g‘azablantirib, o‘z boshingizga falokat keltirdingizlar.” Egamizning kalomi shudir.</div>
  <div id="8"><sup><a href="https://www.kitobook.com/compare/book/24/25/8/" title="сравнение переводов, параллельные ссылки">8</a></sup> Shu sababdan Sarvari Olam demoqda: “Sizlar gapimga kirmaganingiz uchun,</div>
  <div id="9"><sup><a href="https://www.kitobook.com/compare/book/24/25/9/" title="сравнение переводов, параллельные ссылки">9</a></sup> Men shimoldagi barcha qabilalarni yig‘ib olaman. Bobil shohi qulim Navuxadnazarni ham chaqiraman. Ularni sizlarga qarshi, bu yurt aholisi va yon– atrofingizdagi xalqlarga qarshi tortib kelaman. Men sizlarni tamomila qirib bitiraman. Ahvolingizni ko‘rgan odamlar qotib qoladi, sizlarni ko‘rganlar dahshatga tushadi. Men yurtingizni abadiy xarobazorga aylantiraman.</div>
  <div id="10"><sup><a href="https://www.kitobook.com/compare/book/24/25/10/" title="сравнение переводов, параллельные ссылки">10</a></sup> Shunday qilamanki, orangizda shodu xurramlik sadolari bo‘lmaydi, kelin–kuyovning ovozi eshitilmaydi, tegirmonning tovushi chiqmaydi. Chirog‘ingiz yonmaydi.</div>
  <div id="11"><sup><a href="https://www.kitobook.com/compare/book/24/25/11/" title="сравнение переводов, параллельные ссылки">11</a></sup> Butun yurt vayron bo‘lib, xarobazorga aylanadi. Bu xalqlar yetmish yil mobaynida Bobil shohiga xizmat qilishadi.”</div>
  <div id="12"><sup><a href="https://www.kitobook.com/compare/book/24/25/12/" title="сравнение переводов, параллельные ссылки">12</a></sup> Egamiz shunday demoqda: “Yetmish yildan keyin esa Men Bobil shohini, uning xalqini va Bobilliklarning butun yurtini qilgan gunohlari uchun jazolayman. Ularning yurti to abad huvullab qoladi.</div>
  <div id="13"><sup><a href="https://www.kitobook.com/compare/book/24/25/13/" title="сравнение переводов, параллельные ссылки">13</a></sup> O‘zim aytgan hamma kulfatlarni o‘sha yurtga yog‘diraman. Bu kitobda yozilgan hamma falokatlarni keltiraman. Yeremiyoning hamma xalqlarga qarshi aytgan bashoratlarini amalga oshiraman.</div>
  <div id="14"><sup><a href="https://www.kitobook.com/compare/book/24/25/14/" title="сравнение переводов, параллельные ссылки">14</a></sup> Bobilliklar ko‘plab xalqlaru buyuk shohlarga qul bo‘ladilar. Qilgan qilmishlariga yarasha jazolarini oladilar.”</div>
  <div id="15"><sup><a href="https://www.kitobook.com/compare/book/24/25/15/" title="сравнение переводов, параллельные ссылки">15</a></sup> Isroil xalqining Xudosi — Egamiz menga shunday dedi: “Qo‘limdagi kosani ol. Bu kosa g‘azabim sharobiga to‘la. Men seni yuboradigan hamma xalqlarga bu kosadagi sharobdan ichir.</div>
  <div id="16"><sup><a href="https://www.kitobook.com/compare/book/24/25/16/" title="сравнение переводов, параллельные ссылки">16</a></sup> Ular sharobdan ichadilar, gandiraklab qolib, aqldan ozadilar. Axir, Men ularga qarshi qilich yuboraman.”</div>
  <div id="17"><sup><a href="https://www.kitobook.com/compare/book/24/25/17/" title="сравнение переводов, параллельные ссылки">17</a></sup> Men Egamizning qo‘lidagi kosani oldim. Egamiz meni qaysi xalqlar oldiga yuborgan bo‘lsa, o‘sha xalqlarga sharobdan ichirdim:</div>
  <div id="18"><sup><a href="https://www.kitobook.com/compare/book/24/25/18/" title="сравнение переводов, параллельные ссылки">18</a></sup> Quddus, Yahudo yurtining shaharlari va u yerdagi shohu a’yonlar xonavayron bo‘lsin, deb men ularga sharobdan ichirdim. Bugungacha ularning ahvolidan odamlar yoqasini ushlaydi, xalqimning nomini qarg‘ishlarda ishlatishadi.</div>
  <div id="19"><sup><a href="https://www.kitobook.com/compare/book/24/25/19/" title="сравнение переводов, параллельные ссылки">19</a></sup> So‘ng men Misrga yo‘l oldim. Fir’avn, uning xizmatkorlari, a’yonlari, butun xalqi</div>
  <div id="20"><sup><a href="https://www.kitobook.com/compare/book/24/25/20/" title="сравнение переводов, параллельные ссылки">20</a></sup> va u yerda yashayotgan musofirlarga sharobdan ichirdim. So‘ng Uz nomli yurtning shohlariga, shuningdek, Ashqalon, G‘azo, Exron va talafot ko‘rgan Ashdodda hukmronlik qilgan hamma Filist shohlariga sharobdan ichirdim.</div>
  <div id="21"><sup><a href="https://www.kitobook.com/compare/book/24/25/21/" title="сравнение переводов, параллельные ссылки">21</a></sup> So‘ng men Edom, Mo‘ab, Ommonga,</div>
  <div id="22"><sup><a href="https://www.kitobook.com/compare/book/24/25/22/" title="сравнение переводов, параллельные ссылки">22</a></sup> Tir, Sidon va dengiz ortidagi yurtlarning shohlariga sharobdan ichirdim.</div>
  <div id="23"><sup><a href="https://www.kitobook.com/compare/book/24/25/23/" title="сравнение переводов, параллельные ссылки">23</a></sup> Dedon, Temo, Buz va sochini oldirib yuradigan boshqa hamma xalqlarga sharobdan ichirdim.</div>
  <div id="24"><sup><a href="https://www.kitobook.com/compare/book/24/25/24/" title="сравнение переводов, параллельные ссылки">24</a></sup> Hamma Arabiston shohlariga, sahroda yashaydigan har xil ko‘chmanchi qabilalarning hamma shohlariga sharobdan ichirdim.</div>
  <div id="25"><sup><a href="https://www.kitobook.com/compare/book/24/25/25/" title="сравнение переводов, параллельные ссылки">25</a></sup> Zimri, Elam va Midiya yurtlarining hamma shohlariga sharobdan ichirdim.</div>
  <div id="26"><sup><a href="https://www.kitobook.com/compare/book/24/25/26/" title="сравнение переводов, параллельные ссылки">26</a></sup> Shimoldagi uzog‘u yaqinda bo‘lgan hamma shohlarga sharobdan ichirdim. Yer yuzidagi barcha saltanatlarga birin–ketin borib keldim. Oxiri kosadagi sharobdan Bobil taxtida o‘tirgan shoh ichadigan bo‘ldi.</div>
  <div id="27"><sup><a href="https://www.kitobook.com/compare/book/24/25/27/" title="сравнение переводов, параллельные ссылки">27</a></sup> Egamiz menga dedi: “Ularga shunday deb ayt, Isroil xalqining Xudosi — Sarvari Olam demoqda: G‘azab kosamdan ichinglar! Mast bo‘lib qusinglar! Turmaydigan bo‘lib yiqilinglar, chunki Men sizlarning ustingizga qilich yuboryapman.”</div>
  <div id="28"><sup><a href="https://www.kitobook.com/compare/book/24/25/28/" title="сравнение переводов, параллельные ссылки">28</a></sup> Bordi–yu, ular qo‘lingdagi kosani olishdan va sharob ichishdan voz kechsalar, sen ularga shunday deb ayt: “Sarvari Olam sizlarga “Ichishingiz shart!” deb aytmoqda.</div>
  <div id="29"><sup><a href="https://www.kitobook.com/compare/book/24/25/29/" title="сравнение переводов, параллельные ссылки">29</a></sup> Mana, O‘zimga tegishli Quddus shahriga kulfat yog‘dira boshladim. Sizlar jazodan qochib qutularmidingiz?! Yo‘q, jazodan qutula olmaysizlar! Men yer yuzidagi barcha odamlarni urush balosiga giriftor etaman.” Sarvari Olamning kalomi shudir.</div>
  <div id="30"><sup><a href="https://www.kitobook.com/compare/book/24/25/30/" title="сравнение переводов, параллельные ссылки">30</a></sup> “Shuning uchun, ey Yeremiyo, sen bu so‘zlarning hammasini ularga ayt: Egamiz yuksakdan o‘kiradi, Muqaddas makonidan sado beradi. Yurtiga shiddat bilan o‘kiradi. Uzum ezuvchilar kabi baqiradi, Yer yuzidagi hamma insonlarga hayqiradi.</div>
  <div id="31"><sup><a href="https://www.kitobook.com/compare/book/24/25/31/" title="сравнение переводов, параллельные ссылки">31</a></sup> Gumburlashi dunyoning chetigacha eshitiladi. Zero, Egamiz xalqlarga da’vo qilmoqda, Dunyodagi odamzodni U hukm etmoqda, Fosiqlarni qilichdan o‘tkazmoqda.” Egamizning kalomi shudir.</div>
  <div id="32"><sup><a href="https://www.kitobook.com/compare/book/24/25/32/" title="сравнение переводов, параллельные ссылки">32</a></sup> Sarvari Olam shunday demoqda: “Qaranglar, falokat kelmoqda, Xalqdan xalqqa yuqmoqda! Dunyoning to‘rt burchagidan Kuchli bo‘ron ko‘tarilmoqda!</div>
  <div id="33"><sup><a href="https://www.kitobook.com/compare/book/24/25/33/" title="сравнение переводов, параллельные ссылки">33</a></sup> O‘sha kuni butun yer yuzi, bu boshidan narigi chetigacha Xudoning qudratidan nobud bo‘lgan odamlarning jasadlariga to‘ladi. Marhumlar uchun hech kim marsiya aytmaydi, hech kim ularni yig‘ib ko‘mmaydi. Ular yer ustida go‘ngday yotaveradi.</div>
  <div id="34"><sup><a href="https://www.kitobook.com/compare/book/24/25/34/" title="сравнение переводов, параллельные ссылки">34</a></sup> Ey cho‘ponlar, uvvos solib yig‘langlar! Ey yo‘lboshchilar, kulga belaninglar! Bo‘g‘izlanadigan kuningiz yetib keldi, Jasadlaringiz yerda sochilib yotadi, Chilparchin bo‘lgan qimmatbaho ko‘zaday bo‘ladi.</div>
  <div id="35"><sup><a href="https://www.kitobook.com/compare/book/24/25/35/" title="сравнение переводов, параллельные ссылки">35</a></sup> Cho‘ponlar hech qayerga qocha olmaydi, Yo‘lboshchilar qutulolmaydi.</div>
  <div id="36"><sup><a href="https://www.kitobook.com/compare/book/24/25/36/" title="сравнение переводов, параллельные ссылки">36</a></sup> Eshiting! Yo‘lboshchilar faryod qilmoqda, Cho‘ponlar ho‘ngramoqda! Egamiz ularning yaylovlarini nobud qilyapti.</div>
  <div id="37"><sup><a href="https://www.kitobook.com/compare/book/24/25/37/" title="сравнение переводов, параллельные ссылки">37</a></sup> Sokin maysazorlarini payhon etyapti. Axir, Egamizning g‘azabi alanga oldi.</div>
  <div id="38"><sup><a href="https://www.kitobook.com/compare/book/24/25/38/" title="сравнение переводов, параллельные ссылки">38</a></sup> O‘lja qidirib uyasidan chiqqan sherday, Egamiz O‘z makonidan chiqdi. Egamizning alangali g‘azabi tufayli, Urush balosi tufayli Butun yurt xarobazorga aylanadi.</div>
</div>