<div itemprop="articleBody" class="text">
  <div id="1"><sup><a href="https://www.kitobook.com/compare/book/24/06/1/" title="сравнение переводов, параллельные ссылки">1</a></sup> Ey Benyamin nasli, Joningizni qutqaringlar! Quddusdan qochib chiqinglar! Taxuva shahrida burg‘u chalinglar! Bayt–Xakerem shahrida olov yoqib, belgi ko‘rsatinglar. Ana, shimoldan bir falokat kelyapti, Dahshatli bir halokat yaqinlashyapti.</div>
  <div id="2"><sup><a href="https://www.kitobook.com/compare/book/24/06/2/" title="сравнение переводов, параллельные ссылки">2</a></sup> Qiz Quddus go‘zal va latofatlidir, Ammo Men uni yo‘q qilib tashlayman.</div>
  <div id="3"><sup><a href="https://www.kitobook.com/compare/book/24/06/3/" title="сравнение переводов, параллельные ссылки">3</a></sup> Shahar atrofiga joylashib olgan cho‘ponlarday, Dushmanlar Quddusni qamal qiladi. Har biri o‘z lashkari uchun joy tanlaydi.</div>
  <div id="4"><sup><a href="https://www.kitobook.com/compare/book/24/06/4/" title="сравнение переводов, параллельные ссылки">4</a></sup> Ular shunday deb aytishadi: “Quddusga qarshi jangga tayyorlaninglar! Bo‘la qolinglar, kunduz kuni ularga hujum qilamiz! Sho‘rimiz qurisin! Kun ham botyapti, Oqshom soyalari bo‘y cho‘zib qoldi.</div>
  <div id="5"><sup><a href="https://www.kitobook.com/compare/book/24/06/5/" title="сравнение переводов, параллельные ссылки">5</a></sup> Endi tunda hujum qilamiz, Shahardagi qal’alarni vayron etamiz!”</div>
  <div id="6"><sup><a href="https://www.kitobook.com/compare/book/24/06/6/" title="сравнение переводов, параллельные ссылки">6</a></sup> Sarvari Olam dushman lashkariga shunday demoqda: “Daraxtlarini kesib tashlanglar, Quddus devoriga qiyalatib tuproq uyinglar. Bu shahar jazolanishi kerak, Shahar zo‘ravonlikka to‘lib–toshgan.</div>
  <div id="7"><sup><a href="https://www.kitobook.com/compare/book/24/06/7/" title="сравнение переводов, параллельные ссылки">7</a></sup> Buloqdan suv qaynab chiqqani singari, Quddusdan qabihliklar qaynab chiqyapti. Zo‘ravonligu buzg‘unchilik sadolari eshitilyapti. U yerda ko‘rganim xastaligu yaralar.</div>
  <div id="8"><sup><a href="https://www.kitobook.com/compare/book/24/06/8/" title="сравнение переводов, параллельные ссылки">8</a></sup> Ey Quddus, esingni yig‘ib olgin, Yo‘qsa Men sendan yuz o‘giraman. Seni tashlandiq bir joyga aylantiraman, Yurtingni huvullatib qo‘yaman.</div>
  <div id="9"><sup><a href="https://www.kitobook.com/compare/book/24/06/9/" title="сравнение переводов, параллельные ссылки">9</a></sup> Dushmanlaringga aytaman, Ular seni ship–shiydam qiladilar, Bir shingil uzumi qolmagan tokka o‘xshatib qo‘yadilar.” Sarvari Olamning kalomi shudir.</div>
  <div id="10"><sup><a href="https://www.kitobook.com/compare/book/24/06/10/" title="сравнение переводов, параллельные ссылки">10</a></sup> Ey Egam! Kimga gapiray, kimni ogohlantiray?! Kim mening gaplarimga quloq soladi?! Qara, ularning quloqlari yopiq, Ular hech narsani eshitmaydi. Sening so‘zingdan ular xafa bo‘ladi, Uni eshitishni xush ko‘rmaydi.</div>
  <div id="11"><sup><a href="https://www.kitobook.com/compare/book/24/06/11/" title="сравнение переводов, параллельные ссылки">11</a></sup> Ammo ichim Sening g‘azabingga to‘lgan edi, Jahlimni tiyishdan charchadim. Egamiz menga shunday dedi: “G‘azabimni ko‘chadagi bolalarga sochgin, To‘dalashib turgan yigitlarga sochgin. G‘azabim erkagu ayollarga tushadi, Munkillagan qariyalar ham undan qochib qutulmaydi.</div>
  <div id="12"><sup><a href="https://www.kitobook.com/compare/book/24/06/12/" title="сравнение переводов, параллельные ссылки">12</a></sup> Uylari, dalalari va xotinlari Boshqa birovlarga beriladi. Men bu yurt aholisiga qarshi qo‘l ko‘taraman.” Egamizning kalomi shudir.</div>
  <div id="13"><sup><a href="https://www.kitobook.com/compare/book/24/06/13/" title="сравнение переводов, параллельные ссылки">13</a></sup> “Ular kichkinasidan tortib kattasigacha, Nafsini tiyolmay harom yo‘l bilan pul topishadi. Payg‘ambardan tortib ruhoniygacha — Hammasi tovlamachilik qilishadi.</div>
  <div id="14"><sup><a href="https://www.kitobook.com/compare/book/24/06/14/" title="сравнение переводов, параллельные ссылки">14</a></sup> Xalqimning yaralarini yuzaki davolashadi. Ahvol og‘ir bir paytda “hammasi yaxshi”, deb aytishadi.</div>
  <div id="15"><sup><a href="https://www.kitobook.com/compare/book/24/06/15/" title="сравнение переводов, параллельные ссылки">15</a></sup> Jirkanch ishlari uchun uyaladilarmi? Yo‘q, uyalmaydilar! Qizarish degan narsani bilmaydilar. Shuning uchun boshqalarday halok bo‘ladilar, Ularni jazolab, xonavayron qilaman”, deb aytmoqda Egamiz.</div>
  <div id="16"><sup><a href="https://www.kitobook.com/compare/book/24/06/16/" title="сравнение переводов, параллельные ссылки">16</a></sup> Egamiz O‘z xalqiga shunday deb aytmoqda: “Chorrahalarda turib qarang, Qadimgi yo‘llar haqida so‘rang, Yaxshi yo‘l qayerda ekanligini bilib oling. O‘sha yo‘ldan yuring, Shunda ko‘nglingiz taskin topadi.” Ammo ular: “Yo‘q, u yo‘ldan yurmaymiz”, dedilar.</div>
  <div id="17"><sup><a href="https://www.kitobook.com/compare/book/24/06/17/" title="сравнение переводов, параллельные ссылки">17</a></sup> Egamiz qo‘riqchilarni qo‘yib, ularga: “Burg‘uning jangovar sadolariga quloq solinglar”, deb tayinladi. Ular esa “Quloq solmaymiz”, deb aytdilar.</div>
  <div id="18"><sup><a href="https://www.kitobook.com/compare/book/24/06/18/" title="сравнение переводов, параллельные ссылки">18</a></sup> “Shuning uchun, ey xalqlar, eshiting! Xalqim ne holga tushishini bilib oling.</div>
  <div id="19"><sup><a href="https://www.kitobook.com/compare/book/24/06/19/" title="сравнение переводов, параллельные ссылки">19</a></sup> Ey zamin, quloq sol! Men bu xalqning boshiga kulfat keltiraman, Yomon niyatlarining oqibatidir shudir. Zotan ular so‘zlarimga kirmadilar, Qonunlarimni rad etdilar.</div>
  <div id="20"><sup><a href="https://www.kitobook.com/compare/book/24/06/20/" title="сравнение переводов, параллельные ссылки">20</a></sup> Shava yurtidan keltirilgan ziravorlarni nima qilaman?! Olis yurtdan olib kelingan xushbo‘y qamishni nimaga ishlataman?! Kuydiriladigan nazrlaringizni Men qabul qilmayman, Qurbonliklaringizdan xushnud bo‘lmayman.”</div>
  <div id="21"><sup><a href="https://www.kitobook.com/compare/book/24/06/21/" title="сравнение переводов, параллельные ссылки">21</a></sup> Shu sababdan Egamiz demoqda: “Men bu xalqqa to‘g‘onoq solaman, Otalar farzandlari bilan birga qoqilib tushadilar, Qo‘shnilar yor–birodarlari bilan birga halok bo‘ladilar.”</div>
  <div id="22"><sup><a href="https://www.kitobook.com/compare/book/24/06/22/" title="сравнение переводов, параллельные ссылки">22</a></sup> Egamiz shunday demoqda: “Ana, shimoldagi yurtdan odamlar kelmoqda, Dunyoning chetidan buyuk bir xalq qo‘zg‘almoqda.</div>
  <div id="23"><sup><a href="https://www.kitobook.com/compare/book/24/06/23/" title="сравнение переводов, параллельные ссылки">23</a></sup> Kamonu nayzalar bilan qurollangandir ular, Shafqat qilmaydigan zolimdir u odamlar. Ular otlarini yeldiradi, To‘lqinlangan dengizday guvullab keladi. Ey qiz Quddus, ular qarshingda saf tortadilar, Jang qilishga shay bo‘lib turadilar.”</div>
  <div id="24"><sup><a href="https://www.kitobook.com/compare/book/24/06/24/" title="сравнение переводов, параллельные ссылки">24</a></sup> “Ular haqidagi bu xabarni eshitdik, Madorimiz qolmadi. Azobu iztirob chekdik Dard tutgan ayol kabi.</div>
  <div id="25"><sup><a href="https://www.kitobook.com/compare/book/24/06/25/" title="сравнение переводов, параллельные ссылки">25</a></sup> Dalalarga bormanglar, Ko‘chalarda yurmanglar! Dushman qilichini tutgan. Atrofni dahshat qamragan.”</div>
  <div id="26"><sup><a href="https://www.kitobook.com/compare/book/24/06/26/" title="сравнение переводов, параллельные ссылки">26</a></sup> Ey xalqim, qizalog‘im! Qanorga o‘ranib, kulga belangin. Yolg‘iz farzand uchun aza tutgandek, Achchiq–achchiq yig‘lagin. Ana, halok etuvchi kelyapti, U to‘satdan senga hujum qiladi.</div>
  <div id="27"><sup><a href="https://www.kitobook.com/compare/book/24/06/27/" title="сравнение переводов, параллельные ссылки">27</a></sup> Ey Yeremiyo, xalqimni tekshirgin, Temirni sinaganday ularni sinagin, Tutgan yo‘llarini bilib olgin.</div>
  <div id="28"><sup><a href="https://www.kitobook.com/compare/book/24/06/28/" title="сравнение переводов, параллельные ссылки">28</a></sup> Ularning hammasi o‘jar va beboshdir, Birovlarga tuhmat qilib yuradilar. Bag‘rlari mis va temir kabi qattiq, Hammasi buzg‘unchilik qiladilar.</div>
  <div id="29"><sup><a href="https://www.kitobook.com/compare/book/24/06/29/" title="сравнение переводов, параллельные ссылки">29</a></sup> Ana, bosqonga to‘xtovsiz dam berilmoqda, O‘choqdagi olov lovullab yonmoqda. Ammo bunday olov ham ularni tozalay olmadi, Ular fosiqligicha qoldi.</div>
  <div id="30"><sup><a href="https://www.kitobook.com/compare/book/24/06/30/" title="сравнение переводов, параллельные ссылки">30</a></sup> Ularni “sifatsiz kumush”, deb ataydilar, Axir, Egamiz ularni rad etdi.</div>
</div>