<div itemprop="articleBody" class="text">
  <div id="1"><sup><a href="https://www.kitobook.com/compare/book/24/04/1/" title="сравнение переводов, параллельные ссылки">1</a></sup> Egamiz shunday demoqda: “Ey Isroil, qani endi qaytsang, Qani endi, Menga qaytib kelsang! Huzurimdan jirkanch butlaringni uloqtirib tashlasang, Qani endi, Mening yo‘limdan ozmay yursang.</div>
  <div id="2"><sup><a href="https://www.kitobook.com/compare/book/24/04/2/" title="сравнение переводов, параллельные ссылки">2</a></sup> Qani endi, haqiqat, adolat va to‘g‘rilik ila “Egamiz shohid!” deya qasam ichsang. Shunda xalqlar Men orqali baraka topadi, Ular Men bilan faxrlanadi.”</div>
  <div id="3"><sup><a href="https://www.kitobook.com/compare/book/24/04/3/" title="сравнение переводов, параллельные ссылки">3</a></sup> Egamiz Yahudo xalqiga va Quddus aholisiga shunday deb aytmoqda: “Yeringizni shudgor qiling, Tikanlar orasiga urug‘ sepmang.</div>
  <div id="4"><sup><a href="https://www.kitobook.com/compare/book/24/04/4/" title="сравнение переводов, параллельные ссылки">4</a></sup> Ey Yahudo xalqi va Quddus aholisi, O‘zingizni Men, Egangizga, bag‘ishlang, Yuragingizni sunnat qiling. Aks holda, yovuz qilmishingiz uchun G‘azabimni ustingizga olovday yog‘diraman, Olovni hech kim o‘chira olmaydi.</div>
  <div id="5"><sup><a href="https://www.kitobook.com/compare/book/24/04/5/" title="сравнение переводов, параллельные ссылки">5</a></sup> Yahudoda e’lon qiling, Quddusda jar soling. Butun yurt bo‘ylab burg‘u chalinsin, Baland ovozda hayqiring: “To‘planinglar! Mustahkam shaharlarga qochaylik!”</div>
  <div id="6"><sup><a href="https://www.kitobook.com/compare/book/24/04/6/" title="сравнение переводов, параллельные ссылки">6</a></sup> Quddusga qochib kelish uchun ishora bering, Imillamay, tezroq qoching! Men shimoldan kulfat keltirmoqdaman, Dahshatli halokat olib kelmoqdaman.</div>
  <div id="7"><sup><a href="https://www.kitobook.com/compare/book/24/04/7/" title="сравнение переводов, параллельные ссылки">7</a></sup> Ana, xalqlarni halok etuvchi yo‘lga tushdi, U sher kabi chakalakzordan chiqdi. Yurtingizni xarob qilgani uyasini tark etdi. Evoh, endi shaharlaringiz vayron bo‘ladi, Hammasi huvullab qoladi.</div>
  <div id="8"><sup><a href="https://www.kitobook.com/compare/book/24/04/8/" title="сравнение переводов, параллельные ссылки">8</a></sup> Marsiya aytib, faryod qilinglar, Qanorga o‘ranib olinglar. Axir, Egamizning alangali g‘azabi Bizni chetlab o‘tmadi.</div>
  <div id="9"><sup><a href="https://www.kitobook.com/compare/book/24/04/9/" title="сравнение переводов, параллельные ссылки">9</a></sup> Egamiz shunday demoqda: “O‘sha kuni shoh bilan a’yonlarning yuragi orqaga tortib ketadi. Ruhoniylar bilan payg‘ambarlar dahshatga tushadi.”</div>
  <div id="10"><sup><a href="https://www.kitobook.com/compare/book/24/04/10/" title="сравнение переводов, параллельные ссылки">10</a></sup> Shunda men dedim: “Yo, Egam Rabbiy, Sen Quddus aholisini yomon laqillatding! Qilich ularning bo‘g‘zida turgan bir paytda, Sen ularga tinchlik va’da qilding.”</div>
  <div id="11"><sup><a href="https://www.kitobook.com/compare/book/24/04/11/" title="сравнение переводов, параллельные ссылки">11</a></sup> O‘sha payt kelganda Egamiz Quddus aholisiga shunday deb aytadi: “Sahrodagi yalang qirlardan chiqqan garmsel xalqim tomon esmoqda. U donni xashakdan tozalaydigan mayin shabada emas,</div>
  <div id="12"><sup><a href="https://www.kitobook.com/compare/book/24/04/12/" title="сравнение переводов, параллельные ссылки">12</a></sup> balki Men yuborgan kuchli bir garmseldir. Men sizlarga qarshi O‘z hukmimni e’lon qilmoqdaman.”</div>
  <div id="13"><sup><a href="https://www.kitobook.com/compare/book/24/04/13/" title="сравнение переводов, параллельные ссылки">13</a></sup> Qarang! Dushman bulutday ko‘tarilmoqda. Ularning jang aravalari quyun kabidir, Otlari burgutdan ham chaqqondir. Evoh, sho‘rimiz qurisin! Xonavayron bo‘ldik!</div>
  <div id="14"><sup><a href="https://www.kitobook.com/compare/book/24/04/14/" title="сравнение переводов, параллельные ссылки">14</a></sup> “Ey Quddus, najot topishing uchun yuragingni pokla. Qachongacha yuragingda yovuz niyat saqlaysan?!</div>
  <div id="15"><sup><a href="https://www.kitobook.com/compare/book/24/04/15/" title="сравнение переводов, параллельные ссылки">15</a></sup> Ana, Dan shahridan xabarchining ovozi eshitilmoqda, Efrayim qirlaridan bir shum xabar kelmoqda.</div>
  <div id="16"><sup><a href="https://www.kitobook.com/compare/book/24/04/16/" title="сравнение переводов, параллельные ссылки">16</a></sup> Xalqlarga buni aytinglar, Quddusda shunday e’lon qilinglar: “Olis yurtdan bosqinchilar kelmoqda, Ular Yahudo shaharlariga qarshi hayqirmoqda.</div>
  <div id="17"><sup><a href="https://www.kitobook.com/compare/book/24/04/17/" title="сравнение переводов, параллельные ссылки">17</a></sup> Bosqinchilar dala qo‘riqchilariga o‘xshab, Quddusni qurshab olishadi. Zotan Quddus ahli Menga qarshi bosh ko‘tardi”, demoqda Egamiz.</div>
  <div id="18"><sup><a href="https://www.kitobook.com/compare/book/24/04/18/" title="сравнение переводов, параллельные ссылки">18</a></sup> Tutgan yo‘lingizdan, qilgan qilmishingizdan Bu kulfat boshingizga keldi–ku! Jazoingiz shudir. Oh, naqadar achchiq bo‘lmasa bu kulfat! Naqadar yurakni ezadi–ya!”</div>
  <div id="19"><sup><a href="https://www.kitobook.com/compare/book/24/04/19/" title="сравнение переводов, параллельные ссылки">19</a></sup> Voy jonim, adoyi tamom bo‘ldim! Voy yuragim! Qinidan chiqquday bo‘lyapti! Sukut saqlab tura olmayman, Eshityapman burg‘u sadolarini, Eshityapman urushga da’vatlarni.</div>
  <div id="20"><sup><a href="https://www.kitobook.com/compare/book/24/04/20/" title="сравнение переводов, параллельные ссылки">20</a></sup> Kulfat ketidan kulfat keldi, Butun yurt xonavayron bo‘ldi. Bir zumda chodirlarim buzilib ketdi, Chodirimning pardalari yo‘q bo‘ldi.</div>
  <div id="21"><sup><a href="https://www.kitobook.com/compare/book/24/04/21/" title="сравнение переводов, параллельные ссылки">21</a></sup> Qachongacha yov bayrog‘i ko‘zim oldida hilpirab turaveradi?! Qachongacha burg‘u ovozi qulog‘imga chalinaveradi?!</div>
  <div id="22"><sup><a href="https://www.kitobook.com/compare/book/24/04/22/" title="сравнение переводов, параллельные ссылки">22</a></sup> Egamiz shunday javob berdi: “Axir, Mening xalqim befarosat, Ular Meni tanishmaydi. Ular nodon, aqlsiz farzandlardir. Yomonlik qilishga usta, Yaxshilik qilish esa qo‘llaridan kelmaydi.”</div>
  <div id="23"><sup><a href="https://www.kitobook.com/compare/book/24/04/23/" title="сравнение переводов, параллельные ссылки">23</a></sup> Men yerga qaradim, yer ayqash–uyqash edi, Ko‘zimni osmonga tikdim, osmonda nur ko‘rinmasdi.</div>
  <div id="24"><sup><a href="https://www.kitobook.com/compare/book/24/04/24/" title="сравнение переводов, параллельные ссылки">24</a></sup> Tog‘larga qaradim, tog‘lar silkinayotgan edi, Hamma qirlar larzaga kelgan edi.</div>
  <div id="25"><sup><a href="https://www.kitobook.com/compare/book/24/04/25/" title="сравнение переводов, параллельные ссылки">25</a></sup> Qaradim, ammo inson zoti ko‘rinmadi, Hatto ko‘kdagi qushlar ham uchib ketgan edi.</div>
  <div id="26"><sup><a href="https://www.kitobook.com/compare/book/24/04/26/" title="сравнение переводов, параллельные ссылки">26</a></sup> Qaradim, hosildor yerlar cho‘lga aylangan edi, Hamma shaharlar vayron bo‘lgan edi. Bunga sabab Egamizning qattiq qahri edi.</div>
  <div id="27"><sup><a href="https://www.kitobook.com/compare/book/24/04/27/" title="сравнение переводов, параллельные ссылки">27</a></sup> Zero, Egamiz shunday degan edi: “Butun yurt vayron bo‘ladi, Lekin yurtni butunlay yo‘q qilib yubormayman.</div>
  <div id="28"><sup><a href="https://www.kitobook.com/compare/book/24/04/28/" title="сравнение переводов, параллельные ссылки">28</a></sup> Butun dunyo aza tutadi, Osmon ham qop–qora bo‘lib ketadi. Buni Men aytdim, shaxtimdan qaytmayman. Qaror qildim, qarorimni o‘zgartirmayman.”</div>
  <div id="29"><sup><a href="https://www.kitobook.com/compare/book/24/04/29/" title="сравнение переводов, параллельные ссылки">29</a></sup> Otliq va kamonchilar hayqirig‘idan Har bir shahar aholisi qochib qoladi. Ular chakalakzorlar oralab yugurishadi, Qoyalarga chiqib, oralariga yashirinib olishadi. Hamma shaharlar huvullab qoladi, U yerlarda yashaydigan odam bo‘lmaydi.</div>
  <div id="30"><sup><a href="https://www.kitobook.com/compare/book/24/04/30/" title="сравнение переводов, параллельные ссылки">30</a></sup> Sen esa, ey xarobazorga aylangan shahar, Nega ustingga qirmizi libos kiyib olding, Oltin taqinchoqlar bilan bezanding? Nega ko‘zlaringni bo‘yab olding? Bekorga bezanib olibsan! O‘ynashlaring sendan nafratlanadi, Joningga qasd qilmoqchi ular.</div>
  <div id="31"><sup><a href="https://www.kitobook.com/compare/book/24/04/31/" title="сравнение переводов, параллельные ссылки">31</a></sup> Ana, kimdir to‘lg‘oq tutgan ayolday baqirmoqda, Kimdir ilk bor tug‘ayotgan ayolday ingramoqda. Qiz Quddus entikib qichqirmoqda, Qo‘llarini cho‘zib shunday demoqda: “Sho‘rim qurisin! Qotillarim oldida madorim qolmadi.”</div>
</div>