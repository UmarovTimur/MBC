<div itemprop="articleBody" class="text">
  <div id="1"><sup><a href="https://www.kitobook.com/compare/book/24/32/1/" title="сравнение переводов, параллельные ссылки">1</a></sup> Yahudo shohi Zidqiyo hukmronligining o‘ninchi yilida Yeremiyoga Egamizning so‘zi ayon bo‘ldi. O‘sha yili Bobil shohi Navuxadnazar hukmronligining o‘n sakkizinchi yili bo‘lib,</div>
  <div id="2"><sup><a href="https://www.kitobook.com/compare/book/24/32/2/" title="сравнение переводов, параллельные ссылки">2</a></sup> ayni vaqtda u lashkarlari bilan Quddusni qamal qilib turgan edi. Yeremiyo esa Yahudo shohi saroyidagi soqchilar hovlisiga qamab qo‘yilgan edi.</div>
  <div id="3"><sup><a href="https://www.kitobook.com/compare/book/24/32/3/" title="сравнение переводов, параллельные ссылки">3</a></sup> (Shoh Zidqiyoning o‘zi Yeremiyoni o‘sha yerga qamatib, shunday degan edi: “Nega sen Egamizning nomidan bashorat qilib yuribsan? Sen shunday deb yurgan emishsan: “Egamiz bu shaharni Bobil shohining qo‘liga topshiradi, shahar taslim bo‘ladi.</div>
  <div id="4"><sup><a href="https://www.kitobook.com/compare/book/24/32/4/" title="сравнение переводов, параллельные ссылки">4</a></sup> Yahudo shohi Zidqiyo ham Bobilliklarning qo‘lidan qochib qutulolmaydi. U Bobil shohining qo‘liga topshiriladi. U o‘z ko‘zi bilan shoh Navuxadnazarni ko‘radi, Navuxadnazar u bilan yuzma–yuz gaplashadi.”</div>
  <div id="5"><sup><a href="https://www.kitobook.com/compare/book/24/32/5/" title="сравнение переводов, параллельные ссылки">5</a></sup> Yana shunday deb yurgan emishsan: “Navuxadnazar Zidqiyoni Bobilga olib ketadi. Egamiz Zidqiyoni jazolamaguncha Zidqiyo o‘sha yerda qoladi.” Yana: “Agar Bobilliklarga qarshi jang qilsangizlar, mag‘lub bo‘lasizlar”, deb aytgan ekansan.)</div>
  <div id="6"><sup><a href="https://www.kitobook.com/compare/book/24/32/6/" title="сравнение переводов, параллельные ссылки">6</a></sup> Egamiz Yeremiyoga O‘z so‘zini ayon qilib dedi:</div>
  <div id="7"><sup><a href="https://www.kitobook.com/compare/book/24/32/7/" title="сравнение переводов, параллельные ссылки">7</a></sup> “Ey Yeremiyo, sening oldingga Shallum amakingning o‘g‘li Xanomil keladi. U senga: “Onoto‘tdagi dalamni sotib ol. Eng yaqin qarindoshim bo‘lganing uchun, dalamni sotib olish huquqiga egasan”, deb aytadi.”</div>
  <div id="8"><sup><a href="https://www.kitobook.com/compare/book/24/32/8/" title="сравнение переводов, параллельные ссылки">8</a></sup> Keyin, xuddi Egamiz aytganidek, soqchilar hovlisiga amakivachcham Xanomil kirib keldi. U menga shunday dedi: “Benyamin hududida joylashgan Onoto‘tdagi dalamni sotib olsang, degan edim. Sen yaqin qarindoshim bo‘lganing uchun, dalamni o‘zingga mulk qilib olish huquqiga egasan. Dalamni sotib olaqol.” Shunda menga haqiqatan ham Egamiz gapirganini bildim.</div>
  <div id="9"><sup><a href="https://www.kitobook.com/compare/book/24/32/9/" title="сравнение переводов, параллельные ссылки">9</a></sup> Men amakivachcham Xanomildan Onoto‘tdagi dalani sotib olib, unga 43 misqol kumushni o‘lchab berdim.</div>
  <div id="10"><sup><a href="https://www.kitobook.com/compare/book/24/32/10/" title="сравнение переводов, параллельные ссылки">10</a></sup> Keyin vasiqaga qo‘l qo‘yib, uni muhrladim, hammasini guvohlar oldida qildim, kumushni tarozida o‘lchab berdim.</div>
  <div id="11"><sup><a href="https://www.kitobook.com/compare/book/24/32/11/" title="сравнение переводов, параллельные ссылки">11</a></sup> So‘ng muddat va shartlari bayon qilingan vasiqaning muhrlangan nusxasini, shuningdek, ochiq nusxani</div>
  <div id="12"><sup><a href="https://www.kitobook.com/compare/book/24/32/12/" title="сравнение переводов, параллельные ссылки">12</a></sup> Boruxga berdim (Borux Neriyoning o‘g‘li, Maxsiyoning nevarasi edi). Soqchilar hovlisida o‘tirgan hamma yahudiylar, vasiqaga qo‘l qo‘ygan guvohlar va amakivachcham Xanomil buning shohidi bo‘ldilar.</div>
  <div id="13"><sup><a href="https://www.kitobook.com/compare/book/24/32/13/" title="сравнение переводов, параллельные ссылки">13</a></sup> Men ularning oldida Boruxga shunday dedim:</div>
  <div id="14"><sup><a href="https://www.kitobook.com/compare/book/24/32/14/" title="сравнение переводов, параллельные ссылки">14</a></sup> “Isroil xalqining Xudosi — Sarvari Olam demoqda: “Bu vasiqaning ikkala nusxasini, muhrlangan va ochiq nusxalarini olib, xumchaga solib qo‘y, toki ular uzoq yillar davomida saqlanib qolsin.</div>
  <div id="15"><sup><a href="https://www.kitobook.com/compare/book/24/32/15/" title="сравнение переводов, параллельные ссылки">15</a></sup> Zero, bu yurtda odamlar yana uylar, dalalar va uzumzorlar sotib oladigan bo‘lishadi.” Isroil xalqining Xudosi — Sarvari Olamning kalomi shudir.”</div>
  <div id="16"><sup><a href="https://www.kitobook.com/compare/book/24/32/16/" title="сравнение переводов, параллельные ссылки">16</a></sup> Men vasiqani Neriyo o‘g‘li Boruxga berganimdan so‘ng, Egamizga ibodat qildim:</div>
  <div id="17"><sup><a href="https://www.kitobook.com/compare/book/24/32/17/" title="сравнение переводов, параллельные ссылки">17</a></sup> “Yo Egam Rabbiy! Sen O‘z qudrating va ajoyibotlaring bilan yeru osmonni yaratding. Sening qo‘lingdan kelmaydigan narsa yo‘q.</div>
  <div id="18"><sup><a href="https://www.kitobook.com/compare/book/24/32/18/" title="сравнение переводов, параллельные ссылки">18</a></sup> Sen ming–ming avlodlarga O‘zingning mustahkam sevgingni ko‘rsatasan, ammo otalarning gunohlari uchun bolalarni jazolaysan. Ey, buyuk va qudratli Xudo! Sarvari Olamdir Sening noming.</div>
  <div id="19"><sup><a href="https://www.kitobook.com/compare/book/24/32/19/" title="сравнение переводов, параллельные ссылки">19</a></sup> Sen dono rejalar tuzib, buyuk ishlar qilasan. Foniy bandalar qilayotgan barcha ishlarni kuzatib turasan. Ularni qilmishiga yarasha jazolaysan, qilgan ishiga yarasha taqdirlaysan.</div>
  <div id="20"><sup><a href="https://www.kitobook.com/compare/book/24/32/20/" title="сравнение переводов, параллельные ссылки">20</a></sup> Sen Misrda yodda qoladigan alomatu mo‘jizalar ko‘rsatding. Hozirgi kunda ham Isroil va butun odamzod orasida Sening noming nihoyatda mashhur.</div>
  <div id="21"><sup><a href="https://www.kitobook.com/compare/book/24/32/21/" title="сравнение переводов, параллельные ссылки">21</a></sup> Alomatu mo‘jizalaring, O‘z qudratingu ajoyibotlaring, buyuk bir dahshating bilan Sen O‘z xalqingni Misrdan olib chiqqan eding.</div>
  <div id="22"><sup><a href="https://www.kitobook.com/compare/book/24/32/22/" title="сравнение переводов, параллельные ссылки">22</a></sup> Ota–bobolariga va’da qilgan, sut va asal oqib yotgan yurt ularga bergan eding.</div>
  <div id="23"><sup><a href="https://www.kitobook.com/compare/book/24/32/23/" title="сравнение переводов, параллельные ссылки">23</a></sup> Ular bu yurtga kelib, uni mulk qilib oldilar. Ammo Senga bo‘ysunmadilar, qonunlaringga rioya qilmadilar. Buyurgan amrlaringni bajarmadilar. Shu sababdan Sen bu falokatlarning hammasini ularning boshiga solding.</div>
  <div id="24"><sup><a href="https://www.kitobook.com/compare/book/24/32/24/" title="сравнение переводов, параллельные ссылки">24</a></sup> Ana endi Bobilliklar Quddusga hujum qilyaptilar. Quddusni qo‘lga kiritish uchun, shahar devoriga qiyalatib tuproq uyyaptilar. Qirg‘in, ocharchilik va o‘lat dastidan shahar taslim bo‘ladi. O‘zing ko‘rib turganingdek, aytganlaringning bari bajo bo‘lyapti.</div>
  <div id="25"><sup><a href="https://www.kitobook.com/compare/book/24/32/25/" title="сравнение переводов, параллельные ссылки">25</a></sup> Ey Egam Rabbiy, shahar Bobilliklarga taslim bo‘layotgan shunday bir paytda Sen menga: “Guvohlar oldida kumushga dala sotib ol”, deding–a!</div>
  <div id="26"><sup><a href="https://www.kitobook.com/compare/book/24/32/26/" title="сравнение переводов, параллельные ссылки">26</a></sup> Egamiz Yeremiyoga O‘z so‘zini ayon qildi:</div>
  <div id="27"><sup><a href="https://www.kitobook.com/compare/book/24/32/27/" title="сравнение переводов, параллельные ссылки">27</a></sup> “Men Egangman. Men barcha tirik jonning Xudosiman. Qo‘limdan kelmaydigan ish yo‘q!”</div>
  <div id="28"><sup><a href="https://www.kitobook.com/compare/book/24/32/28/" title="сравнение переводов, параллельные ссылки">28</a></sup> Egamiz yana shunday dedi: “Men bu shaharni Bobilliklarga, Bobil shohi Navuxadnazarga taslim qilib beraman. Ular shaharni qo‘lga kiritadilar.</div>
  <div id="29"><sup><a href="https://www.kitobook.com/compare/book/24/32/29/" title="сравнение переводов, параллельные ссылки">29</a></sup> Sizlarga hujum qilib kelayotgan bu Bobilliklar shaharga o‘t qo‘yadilar. Quddusdagi uylarni yondirib tashlaydilar! Axir, Quddus aholisi uylarining tomlari ustida Baalga qurbonliklar kuydirib, boshqa xudolarga sharob nazrlarini keltirib, Meni g‘azablantirdi.”</div>
  <div id="30"><sup><a href="https://www.kitobook.com/compare/book/24/32/30/" title="сравнение переводов, параллельные ссылки">30</a></sup> Egamiz shunday demoqda: “Isroil va Yahudo xalqlari yoshligidan beri oldimda faqat qabihlik qilishadi. Qachon qarasa, Isroil xalqi o‘z ishlari bilan Meni g‘azablantirib yuradi.</div>
  <div id="31"><sup><a href="https://www.kitobook.com/compare/book/24/32/31/" title="сравнение переводов, параллельные ссылки">31</a></sup> Bu shahar bino bo‘lgandan beri, to bugunga qadar, shahar aholisi Meni qattiq g‘azablantirib kelmoqda. Men ularni huzurimdan daf qilaman,</div>
  <div id="32"><sup><a href="https://www.kitobook.com/compare/book/24/32/32/" title="сравнение переводов, параллельные ссылки">32</a></sup> chunki Isroil va Yahudo xalqlari — shohlariyu a’yonlari, ruhoniylariyu payg‘ambarlari, Yahudo va Quddusda yashagan hamma odamlar qilgan yovuzliklari bilan jahlimni chiqardilar.</div>
  <div id="33"><sup><a href="https://www.kitobook.com/compare/book/24/32/33/" title="сравнение переводов, параллельные ссылки">33</a></sup> Ular Menga yuz burmay, orqa o‘girdilar. Men ularni to‘g‘ri yo‘lga solmoqchi bo‘lib astoydil harakat qilgandim, ammo ular Menga quloq solmadilar, o‘zlariga saboq olmadilar.</div>
  <div id="34"><sup><a href="https://www.kitobook.com/compare/book/24/32/34/" title="сравнение переводов, параллельные ссылки">34</a></sup> Mening nomim bilan atalgan uyga jirkanch butlarini o‘rnatib, uyimni harom qildilar.</div>
  <div id="35"><sup><a href="https://www.kitobook.com/compare/book/24/32/35/" title="сравнение переводов, параллельные ссылки">35</a></sup> Xinnum soyligida Baalga sajdagohlar qurdilar. U yerda o‘g‘il–qizlarini Mo‘laxga olovda kuydirib qurbonlik qildilar. Men ularga bunday jirkanch ishni amr qilmaganman, bu hatto xayolimga ham kelmagan. Natijada bu qilmishlari tufayli Yahudo jazoga loyiq bo‘ldi.”</div>
  <div id="36"><sup><a href="https://www.kitobook.com/compare/book/24/32/36/" title="сравнение переводов, параллельные ссылки">36</a></sup> Sizlar bu shahar haqida “Quddus shahri qirg‘in, ocharchilik va o‘lat dastidan Bobilliklar oldida taslim bo‘ladi”, deb aytyapsizlar, ammo Isroil xalqining Xudosi — Egamiz shunday demoqda:</div>
  <div id="37"><sup><a href="https://www.kitobook.com/compare/book/24/32/37/" title="сравнение переводов, параллельные ссылки">37</a></sup> “Men g‘azab, qahr va qattiq jahl ustida turli yurtlarga xalqimni tarqatib yuborgan edim, endi ularni yig‘ib olaman. Ularni yana mana shu yerga olib kelaman. Ular bu yerda osoyishta umr kechiradilar.</div>
  <div id="38"><sup><a href="https://www.kitobook.com/compare/book/24/32/38/" title="сравнение переводов, параллельные ссылки">38</a></sup> Ular Mening xalqim, Men esa ularning Xudosi bo‘laman.</div>
  <div id="39"><sup><a href="https://www.kitobook.com/compare/book/24/32/39/" title="сравнение переводов, параллельные ссылки">39</a></sup> Ular Mendan har doim qo‘rqsin, deb ularni yakdil qilaman, hammasini hayotning bir maqsadi tomon yo‘naltiraman. Shunda o‘zlariga ham, bolalariga ham yaxshi bo‘ladi.</div>
  <div id="40"><sup><a href="https://www.kitobook.com/compare/book/24/32/40/" title="сравнение переводов, параллельные ссылки">40</a></sup> Men ular bilan abadiy ahd tuzaman. Ularga doim yaxshilik qilishdan qochmayman. Mendan yuz o‘girib ketmasliklari uchun, ularning yuraklariga Mendan qo‘rqish hissini solib qo‘yaman.</div>
  <div id="41"><sup><a href="https://www.kitobook.com/compare/book/24/32/41/" title="сравнение переводов, параллельные ссылки">41</a></sup> Men ularga yaxshilik qilganimdan xursand bo‘laman, ularni jonu dilim bilan bu yurtda albatta mustahkam o‘rnashtiraman.”</div>
  <div id="42"><sup><a href="https://www.kitobook.com/compare/book/24/32/42/" title="сравнение переводов, параллельные ссылки">42</a></sup> Egamiz shunday demoqda: “Men bu xalqning boshiga katta falokatni qanday yog‘dirgan bo‘lsam, va’da qilgan barcha ezguliklarimni ham ustilariga xuddi shunday yog‘diraman.</div>
  <div id="43"><sup><a href="https://www.kitobook.com/compare/book/24/32/43/" title="сравнение переводов, параллельные ссылки">43</a></sup> Odamlar bu yurt haqida “Ha, yurtimiz Bobilliklarga taslim bo‘ldi, odamlar va hayvonlarsiz huvullab qoldi”, deb aytishyapti. Ammo shunday kun keladiki, bu yurtdagi dalalar yana sotiladigan bo‘ladi.</div>
  <div id="44"><sup><a href="https://www.kitobook.com/compare/book/24/32/44/" title="сравнение переводов, параллельные ссылки">44</a></sup> Odamlar bu dalalarni kumushga sotib oladilar, guvohlar oldida vasiqalarga qo‘l qo‘yib, muhr bosadilar. Bunday hodisa Benyamin hududida, Quddus atrofida, Yahudo shaharlarida, qirlarda, g‘arbdagi qirlar etaklarida va Nagav cho‘lida sodir bo‘ladi. Axir, Men xalqimni yana farovonlikka erishtiraman.” Egamizning kalomi shudir.</div>
</div>