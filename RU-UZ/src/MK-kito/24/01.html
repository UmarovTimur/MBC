<div itemprop="articleBody" class="text">
  <div id="1"><sup><a href="https://www.kitobook.com/compare/book/24/01/1/" title="сравнение переводов, параллельные ссылки">1</a></sup> Ushbu kitobda Xilqiyo o‘g‘li Yeremiyoning so‘zlari bayon etilgan. Yeremiyo Benyamin hududidagi Onoto‘t shahrida yashagan ruhoniylardan biri edi. </div>
  <div id="2"><sup><a href="https://www.kitobook.com/compare/book/24/01/2/" title="сравнение переводов, параллельные ссылки">2</a></sup> Omon o‘g‘li Yo‘shiyo Yahudoda hukmronlik qilgan davrning o‘n uchinchi yilida, Egamizning so‘zi ilk bor Yeremiyoga ayon bo‘lgan edi.</div>
  <div id="3"><sup><a href="https://www.kitobook.com/compare/book/24/01/3/" title="сравнение переводов, параллельные ссылки">3</a></sup> Shundan so‘ng, Yahudo shohi Yo‘shiyo o‘g‘li Yohayiqim davridan tortib, to Yahudo shohi Yo‘shiyo o‘g‘li Zidqiyo hukmronligining o‘n birinchi yiligacha, Egamiz Yeremiyoga O‘z so‘zini bir necha marta ayon qilgan edi. Zidqiyo hukmronligining o‘n birinchi yili, beshinchi oyida Quddus aholisi Bobilga surgun qilindi.</div>
  <div id="4"><sup><a href="https://www.kitobook.com/compare/book/24/01/4/" title="сравнение переводов, параллельные ссылки">4</a></sup> Egamiz menga O‘z so‘zini ayon qildi:</div>
  <div id="5"><sup><a href="https://www.kitobook.com/compare/book/24/01/5/" title="сравнение переводов, параллельные ссылки">5</a></sup> “Onang qornida senga shakl bermasimdan oldin seni bilgan edim, Tug‘ilmasingdan oldin seni O‘zim uchun ajratib olgan edim. Xalqlarga seni payg‘ambar etib tayinlagan edim.”</div>
  <div id="6"><sup><a href="https://www.kitobook.com/compare/book/24/01/6/" title="сравнение переводов, параллельные ссылки">6</a></sup> Men Unga shunday javob qaytardim: — Yo, Egam Rabbiy! Men tuzuk gapira olmayman. Hali juda yoshman.</div>
  <div id="7"><sup><a href="https://www.kitobook.com/compare/book/24/01/7/" title="сравнение переводов, параллельные ссылки">7</a></sup> Egamiz esa menga shunday dedi: — O‘zingni, yoshman, deb aytma! Men seni kimning oldiga yuborsam, o‘shalarning oldiga borasan. Senga amr qilgan hamma gaplarimni ularga aytasan. </div>
  <div id="8"><sup><a href="https://www.kitobook.com/compare/book/24/01/8/" title="сравнение переводов, параллельные ссылки">8</a></sup> Sen ulardan qo‘rqma. Men sen bilan birga bo‘laman, seni xalos qilaman. Egangning kalomi shudir.</div>
  <div id="9"><sup><a href="https://www.kitobook.com/compare/book/24/01/9/" title="сравнение переводов, параллельные ссылки">9</a></sup> So‘ng Egamiz qo‘lini uzatib, labimga tekkizdi–yu dedi: — Mana, so‘zlarimni og‘zingga solib qo‘ydim. </div>
  <div id="10"><sup><a href="https://www.kitobook.com/compare/book/24/01/10/" title="сравнение переводов, параллельные ссылки">10</a></sup> Xalqlar va shohliklarni qo‘porib, yo‘q qilishing uchun, vayron qilib, ag‘darishing uchun, bunyod etib, mustahkamlashing uchun bugun senga izn berdim.</div>
  <div id="11"><sup><a href="https://www.kitobook.com/compare/book/24/01/11/" title="сравнение переводов, параллельные ссылки">11</a></sup> Egamiz menga O‘z so‘zini ayon qilib, shunday dedi: — Ey Yeremiyo, nimani ko‘ryapsan? — Bodom shoxini, — deb javob berdim men.</div>
  <div id="12"><sup><a href="https://www.kitobook.com/compare/book/24/01/12/" title="сравнение переводов, параллельные ссылки">12</a></sup> — To‘g‘ri ko‘rding, — dedi Egamiz. — Bodom shoxi Mening hushyor turishimni bildiradi. Aytgan so‘zlarimni Men tez orada bajo keltiraman.</div>
  <div id="13"><sup><a href="https://www.kitobook.com/compare/book/24/01/13/" title="сравнение переводов, параллельные ссылки">13</a></sup> Egamiz menga O‘z so‘zini yana ayon qilib, dedi: — Nimani ko‘ryapsan? — Shimolda qaynab turgan bir qozonni. Qozon biz tomonga ag‘darilay–ag‘darilay deb turibdi, — dedim.</div>
  <div id="14"><sup><a href="https://www.kitobook.com/compare/book/24/01/14/" title="сравнение переводов, параллельные ссылки">14</a></sup> Egamiz menga shunday dedi: — Bu yurtning butun aholisi ustiga shimoldan falokat yog‘iladi.</div>
  <div id="15"><sup><a href="https://www.kitobook.com/compare/book/24/01/15/" title="сравнение переводов, параллельные ссылки">15</a></sup> Egamiz shunday demoqda: “Men shimoldagi shohliklarining barcha xalqlarini chaqirib olyapman. Ularning shohlari kelib, o‘z taxtlarini Quddus darvozalarining yoniga o‘rnatadilar. Quddus devorlarini qurshab oladilar, Yahudo shaharlarining hammasiga hujum qiladilar. </div>
  <div id="16"><sup><a href="https://www.kitobook.com/compare/book/24/01/16/" title="сравнение переводов, параллельные ссылки">16</a></sup> Shu yo‘sin Men xalqimga qarshi hukmimni e’lon qilaman, chunki O‘z xalqim Meni tark etib, qabihlik qildi. Ular begona xudolarga qurbonliklar keltirib, o‘z qo‘llarining ijodiga sajda qildilar. </div>
  <div id="17"><sup><a href="https://www.kitobook.com/compare/book/24/01/17/" title="сравнение переводов, параллельные ссылки">17</a></sup> Sen esa bo‘laqol, belingni bog‘la. Buyurganlarimning hammasini ularga borib ayt. Ulardan qo‘rqma. Aks holda ularning oldida seni dahshatga solaman. </div>
  <div id="18"><sup><a href="https://www.kitobook.com/compare/book/24/01/18/" title="сравнение переводов, параллельные ссылки">18</a></sup> Bugun Men seni bir qal’aday, temir ustunday va bronza devorday mustahkam qildim. Sen butun yurtga — Yahudo shohlariga, shahzodalariga, ruhoniylariga, yurt aholisiga qarshi chiqasan. </div>
  <div id="19"><sup><a href="https://www.kitobook.com/compare/book/24/01/19/" title="сравнение переводов, параллельные ссылки">19</a></sup> Ular senga hujum qilishadi, lekin seni yenga olishmaydi. Men sen bilan birga bo‘laman, seni xalos qilaman.” Egamizning kalomi shudir.</div>
</div>