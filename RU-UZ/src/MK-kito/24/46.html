<div itemprop="articleBody" class="text">
  <div id="1"><sup><a href="https://www.kitobook.com/compare/book/24/46/1/" title="сравнение переводов, параллельные ссылки">1</a></sup> Egamiz xalqlar haqida Yeremiyoga O‘z so‘zini ayon qildi.</div>
  <div id="2"><sup><a href="https://www.kitobook.com/compare/book/24/46/2/" title="сравнение переводов, параллельные ссылки">2</a></sup> Bu Misr haqida bashorat edi. Aniqrog‘i, Misr fir’avini Nexoning lashkarlari to‘g‘risida edi. Ular Furot daryosi bo‘yidagi Karxamish shahrida qarorgoh qurgan edilar. (Yahudo shohi Yo‘shiyo o‘g‘li Yohayiqim hukmronligining to‘rtinchi yilida Bobil shohi Navuxadnazar bu lashkarlarni mag‘lub qildi).</div>
  <div id="3"><sup><a href="https://www.kitobook.com/compare/book/24/46/3/" title="сравнение переводов, параллельные ссылки">3</a></sup> “Kattayu kichik qalqonlarni tayyor tuting! Qani, endi jangga kiring!</div>
  <div id="4"><sup><a href="https://www.kitobook.com/compare/book/24/46/4/" title="сравнение переводов, параллельные ссылки">4</a></sup> Otlarga egar uring, Chopqir otlarni mining! Dubulg‘alarni kiyib oling, Jangovar holatga turing. Nayzalarni o‘tkirlang, Sovutlarni kiyib oling!</div>
  <div id="5"><sup><a href="https://www.kitobook.com/compare/book/24/46/5/" title="сравнение переводов, параллельные ссылки">5</a></sup> Nimalarni ko‘ryapman?! Misr lashkari vahimaga tushdi, Ular orqaga chekindi, Jangchilari tor–mor bo‘ldi. Ular orqaga qaramay shoshilib qochdilar. Atrofni dahshat qamradi.” Egamizning kalomi shudir.</div>
  <div id="6"><sup><a href="https://www.kitobook.com/compare/book/24/46/6/" title="сравнение переводов, параллельные ссылки">6</a></sup> Chaqqonlar qocha olmaydilar, Sipohlar qochib qutulolmaydilar. Ular shimolda, Furot daryosi bo‘yida Qoqilib yiqilib tushadilar.</div>
  <div id="7"><sup><a href="https://www.kitobook.com/compare/book/24/46/7/" title="сравнение переводов, параллельные ссылки">7</a></sup> Kim u Nil daryosiday qirg‘og‘idan chiqib ketgan?! Kim u suvlari toshqin daryo kabi bo‘lib qolgan?!</div>
  <div id="8"><sup><a href="https://www.kitobook.com/compare/book/24/46/8/" title="сравнение переводов, параллельные ссылки">8</a></sup> Misr Nilday haddidan oshgan, Suvlari toshqin daryoga o‘xshab qolgan. U aytadi: “Men ko‘tarilib, yer yuzini qoplayman, Shaharlarni vayron qilaman, Aholisini qirib tashlayman.”</div>
  <div id="9"><sup><a href="https://www.kitobook.com/compare/book/24/46/9/" title="сравнение переводов, параллельные ссылки">9</a></sup> Ey otliqlar, hujum qiling! Jang aravalarini uchirtiring! Ey qalqon tutgan Habashistonliklaru Liviyaliklar, Ey kamon ushlagan Lidiyaliklar, Qani, jangga kiring!</div>
  <div id="10"><sup><a href="https://www.kitobook.com/compare/book/24/46/10/" title="сравнение переводов, параллельные ссылки">10</a></sup> Axir, bu Sarvari Olam — Rabbiyning kunidir. Bu kun qasos kuni bo‘ladi, Xudo dushmanlaridan o‘ch oladi. Uning qilichi to‘yguncha et yeydi, Chanqog‘i bosilguncha qondan ichadi. O‘sha kuni Furot bo‘yidagi shimoliy yurtda, Sarvari Olam — Rabbiy yovlarini qurbon qiladi.</div>
  <div id="11"><sup><a href="https://www.kitobook.com/compare/book/24/46/11/" title="сравнение переводов, параллельные ссылки">11</a></sup> Ey, bokira qiz Misr, Giladga bor, malham olgin. Ammo sen bekorga dori–darmon yig‘asan, Baribir dardingga shifo topmaysan.</div>
  <div id="12"><sup><a href="https://www.kitobook.com/compare/book/24/46/12/" title="сравнение переводов, параллельные ссылки">12</a></sup> Xalqlar sharmanda bo‘lganingni eshitdi, Faryodlaring bilan yer yuzini to‘ldirding. Jangchilaring bir–biriga urildi, Hammasi mag‘lub bo‘lib yiqildi.</div>
  <div id="13"><sup><a href="https://www.kitobook.com/compare/book/24/46/13/" title="сравнение переводов, параллельные ссылки">13</a></sup> Bobil shohi Navuxadnazar Misrga hujum qilishi haqida Yeremiyoga Egamizning quyidagi so‘zi ayon bo‘ldi:</div>
  <div id="14"><sup><a href="https://www.kitobook.com/compare/book/24/46/14/" title="сравнение переводов, параллельные ссылки">14</a></sup> Misrda shunday deb e’lon qilgin, Migdol shahrida shunday deb xabar bergin, Nuf va Taxpanxas shaharlarida jar solib aytgin: “Joylaringizni egallang! Jangga shay turing! Zero, qilich atrofdagi hammani qiradi.”</div>
  <div id="15"><sup><a href="https://www.kitobook.com/compare/book/24/46/15/" title="сравнение переводов, параллельные ссылки">15</a></sup> Jangchilaringiz mag‘lub bo‘ladi! Ular bardosh bera olmaydi. Zero, Egamizning O‘zi ularni uradi.</div>
  <div id="16"><sup><a href="https://www.kitobook.com/compare/book/24/46/16/" title="сравнение переводов, параллельные ссылки">16</a></sup> Ular qayta–qayta qoqiladilar, Bir–birining ustiga yiqiladilar. Shunda o‘zlariga o‘zlari aytadilar: “Qani, bo‘linglar, Xalqimizning oldiga qochib qolaylik! Kindik qonimiz to‘kilgan yurtga boraylik. Bu qirg‘indan qochib qutulaylik.”</div>
  <div id="17"><sup><a href="https://www.kitobook.com/compare/book/24/46/17/" title="сравнение переводов, параллельные ссылки">17</a></sup> Ular shunday deb baqiradilar: “Fir’avn katta gapirdi, Ammo fursatni qo‘ldan boy berdi.”</div>
  <div id="18"><sup><a href="https://www.kitobook.com/compare/book/24/46/18/" title="сравнение переводов, параллельные ссылки">18</a></sup> Xudo Shohdir, Sarvari Olamdir Uning nomi. U shunday demoqda: “Men barhayot Xudo bo‘lganim haqi aytamanki, Sizlarga qarshi bir g‘anim kelayotir. U tog‘lar orasidagi Tovur tog‘iday zabardast, Dengiz bo‘yidagi Karmil tog‘iday ulkan.</div>
  <div id="19"><sup><a href="https://www.kitobook.com/compare/book/24/46/19/" title="сравнение переводов, параллельные ссылки">19</a></sup> Ey qiz Misr, Tuguningni yiqqin, Surgunga ketishga hozirlangin! Ana, Nuf shahri vayron bo‘ladi, Kimsasiz, huvullab qoladi.</div>
  <div id="20"><sup><a href="https://www.kitobook.com/compare/book/24/46/20/" title="сравнение переводов, параллельные ссылки">20</a></sup> Misr chiroyli bir g‘unajinga o‘xshaydi, Ammo shimol so‘nasi unga yopiriladi.</div>
  <div id="21"><sup><a href="https://www.kitobook.com/compare/book/24/46/21/" title="сравнение переводов, параллельные ссылки">21</a></sup> Misrning yollanma askarlari Boqilgan buzoqlarga o‘xshaydi. Ammo kulfat kuni kelganda, Jazo oladigan vaqti yetganda, Ularning hammasi orqaga qochadi, Dushman qarshisida chekinadi.</div>
  <div id="22"><sup><a href="https://www.kitobook.com/compare/book/24/46/22/" title="сравнение переводов, параллельные ссылки">22</a></sup> “Bostirib kelayotgan dushman dastidan Misr qochayotgan ilonday vishillaydi. Dushmanlar daraxt kesuvchilar kabi Bolta ko‘tarib, Misrga hujum qilishadi.”</div>
  <div id="23"><sup><a href="https://www.kitobook.com/compare/book/24/46/23/" title="сравнение переводов, параллельные ссылки">23</a></sup> Egamiz shunday demoqda: “Misrning o‘rmoni qalin bo‘lsa–da, Dushmanlar uni kesib tashlaydi. Axir, dushmanlar chigirtkadan ham ko‘p, Sanog‘iga yetib bo‘lmaydi.</div>
  <div id="24"><sup><a href="https://www.kitobook.com/compare/book/24/46/24/" title="сравнение переводов, параллельные ссылки">24</a></sup> Qiz Misr sharmanda bo‘ladi, Shimoldagi xalqning qo‘liga tushadi.”</div>
  <div id="25"><sup><a href="https://www.kitobook.com/compare/book/24/46/25/" title="сравнение переводов, параллельные ссылки">25</a></sup> Isroil xalqining Xudosi — Sarvari Olam shunday demoqda: “Men No‘ shahrining xudosi Omonni jazolayman. Fir’avnning, Misrning, u yerdagi shohlar va xudolarning, fir’avnga umid bog‘lagan hammaning adabini beraman.</div>
  <div id="26"><sup><a href="https://www.kitobook.com/compare/book/24/46/26/" title="сравнение переводов, параллельные ссылки">26</a></sup> Ularning jonlariga qasd qilayotgan Bobil shohi Navuxadnazarning va a’yonlarining qo‘liga beraman. Ammo vaqt o‘tib, Misrda ilgarigidek odamlar yashaydigan bo‘ladi.” Egamizning kalomi shudir.</div>
  <div id="27"><sup><a href="https://www.kitobook.com/compare/book/24/46/27/" title="сравнение переводов, параллельные ссылки">27</a></sup> “Ey qulim Yoqub, qo‘rqma! Ey Isroil xalqi, sarosimaga tushma! Men seni olis yurtdan ozod qilaman, Naslingni surgun bo‘lgan mamlakatdan qutqaraman. Ey Yoqub nasli, sen yurtingga qaytasan, Osoyishta va bexatar yashaysan. Endi hech kim seni qo‘rqitmaydi.”</div>
  <div id="28"><sup><a href="https://www.kitobook.com/compare/book/24/46/28/" title="сравнение переводов, параллельные ссылки">28</a></sup> Egamiz shunday demoqda: “Sen, ey qulim Yoqub, qo‘rqma, Men sen bilan birga bo‘laman. Seni xalqlar orasiga tarqatib yuborgan edim, Endi o‘sha xalqlarning hammasini qirib tashlayman. Seni esa qirib yubormayman, Ammo jazosiz ham qoldirmayman. Adolat ila jazoingni beraman.”</div>
</div>