<div itemprop="articleBody" class="text">
  <div id="1"><sup><a href="https://www.kitobook.com/compare/book/24/05/1/" title="сравнение переводов, параллельные ссылки">1</a></sup> Egamiz shunday deydi: “Quddusning har bir ko‘chasiga kirib chiqinglar, Atrofingizga qarab, bilib olinglar, Shahar maydonlarida qidirib ko‘ringlar, Biron adolatli, rostgo‘y odam bormikan. Agar shunday odamni topib kelsangiz, Men Quddus aholisining gunohidan o‘taman.</div>
  <div id="2"><sup><a href="https://www.kitobook.com/compare/book/24/05/2/" title="сравнение переводов, параллельные ссылки">2</a></sup> Ular “Egamiz shohid!” deya qasam ichadilar, Ammo ichgan qasamlari yolg‘on.”</div>
  <div id="3"><sup><a href="https://www.kitobook.com/compare/book/24/05/3/" title="сравнение переводов, параллельные ссылки">3</a></sup> Ey Egam, Sen haqiqatni izlaysan. Sen bu xalqni urgan eding, Ammo ular og‘riq sezmadilar. Ularni deyarli yo‘q qilib yuborganingda ham, Gapingga kirmadilar. Betlarini toshdan ham qattiq qildilar, Tavba qilishni xohlamadilar.</div>
  <div id="4"><sup><a href="https://www.kitobook.com/compare/book/24/05/4/" title="сравнение переводов, параллельные ссылки">4</a></sup> Shunda men ichimda dedim: “Eha, bular kambag‘al–ku! Shuning uchun ularning farosati yo‘q, Ular Egamizning yo‘lini bilmaydi, Xudosining qonunini tanimaydi.</div>
  <div id="5"><sup><a href="https://www.kitobook.com/compare/book/24/05/5/" title="сравнение переводов, параллельные ссылки">5</a></sup> Qani, boylarning oldiga boray–chi, Ular bilan gaplashib ko‘ray–chi, Egamizning yo‘lini ular albatta biladi, Ular Xudosining qonunini tanishadi.” Ammo ularning hammasi bo‘yinturug‘ini sindirgan ekan, Egamizga itoat etishdan bosh tortgan ekan.</div>
  <div id="6"><sup><a href="https://www.kitobook.com/compare/book/24/05/6/" title="сравнение переводов, параллельные ссылки">6</a></sup> Shuning uchun o‘rmondan chiqqan sher ularni o‘ldiradi, Cho‘ldan kelgan bo‘ri ularni g‘ajib tashlaydi. Qoplon shaharlari oldida pisib turadi, Shahardan chiqqan har bir odamni tilka–pora qiladi. Axir, ular ko‘p gunoh qildilar, Xudoga ko‘p xiyonat etdilar.</div>
  <div id="7"><sup><a href="https://www.kitobook.com/compare/book/24/05/7/" title="сравнение переводов, параллельные ссылки">7</a></sup> “Sizlarni qanday qilib kechiraman?! Farzandlaringiz Meni tark etdilar–ku! Xudo bo‘lmagan butlarning nomini o‘rtaga qo‘yib ont ichdilar. Men ularning ehtiyojlarini qondirar edim, Ular esa zino qilaverar edilar, Fohishalarning uyiga to‘dalashib borar edilar.</div>
  <div id="8"><sup><a href="https://www.kitobook.com/compare/book/24/05/8/" title="сравнение переводов, параллельные ссылки">8</a></sup> Ular hirsi qo‘zg‘agan ayg‘ir otlar kabi edi, Har biri qo‘shnisining xotiniga kishnar edi.</div>
  <div id="9"><sup><a href="https://www.kitobook.com/compare/book/24/05/9/" title="сравнение переводов, параллельные ссылки">9</a></sup> Men ularni buning uchun jazolamaymi?! Shunday bir xalqdan o‘ch olmaymi?!” Egamizning kalomi shudir.</div>
  <div id="10"><sup><a href="https://www.kitobook.com/compare/book/24/05/10/" title="сравнение переводов, параллельные ссылки">10</a></sup> “Qani, ularning uzumzorlariga kiringlar, Toklarini kesib tashlanglar. Ammo butunlay yo‘q qilmanglar. Novdalarini sindiringlar, Endi ular Meniki emas.</div>
  <div id="11"><sup><a href="https://www.kitobook.com/compare/book/24/05/11/" title="сравнение переводов, параллельные ссылки">11</a></sup> Axir, Isroil va Yahudo xalqlari Menga butunlay hiyonat qilishdi.” Egamizning kalomi shudir.</div>
  <div id="12"><sup><a href="https://www.kitobook.com/compare/book/24/05/12/" title="сравнение переводов, параллельные ссылки">12</a></sup> Isroil xalqi Xudo haqida yolg‘on gapirdi, Ular shunday dedi: “Xudo baribir hech narsa qilmaydi. Hech qanday ko‘rgilik boshimizga tushmaydi! Qahatchilik, urush bo‘lmaydi!</div>
  <div id="13"><sup><a href="https://www.kitobook.com/compare/book/24/05/13/" title="сравнение переводов, параллельные ссылки">13</a></sup> Payg‘ambarlarining bema’ni so‘zlari shamolga o‘xshaydi, Xudoning so‘zi ularga ayon bo‘lmagan. Bu kulfatlar o‘zlarining boshiga tushsin!”</div>
  <div id="14"><sup><a href="https://www.kitobook.com/compare/book/24/05/14/" title="сравнение переводов, параллельные ссылки">14</a></sup> Shuning uchun Parvardigori Olam — Egamiz shunday demoqda: “Ey Yeremiyo, xalqim aytgan bu so‘zlari uchun, Men O‘z so‘zlarimni sening og‘zingda olovday qilaman. Bu xalq esa o‘tin kabi bo‘ladi, Olov ularni yondirib tashlaydi.”</div>
  <div id="15"><sup><a href="https://www.kitobook.com/compare/book/24/05/15/" title="сравнение переводов, параллельные ссылки">15</a></sup> Egamiz shunday demoqda: “Ey Isroil xalqi, Men olisdagi bir xalqni qo‘zg‘ataman. Ularni sizga qarshi yuboraman. Ular kuchli, qadimgi bir xalqdir. Bu xalqning tilini sizlar bilmaysizlar, Ularning gaplarini tushunmaysizlar.</div>
  <div id="16"><sup><a href="https://www.kitobook.com/compare/book/24/05/16/" title="сравнение переводов, параллельные ссылки">16</a></sup> Ularning hammasi mohir jangchilardir, O‘qlari o‘lim elchilaridir.</div>
  <div id="17"><sup><a href="https://www.kitobook.com/compare/book/24/05/17/" title="сравнение переводов, параллельные ссылки">17</a></sup> Ular hosilingizni, noningizni yeb bitirishadi, O‘g‘il–qizlaringizni o‘ldirishadi. Mol–qo‘ylaringizni bo‘g‘izlashadi, Uzumzoru anjirzorlaringizni yo‘q qilishadi. Suyangan mustahkam shaharlaringizni Qilich bilan vayron qilishadi.”</div>
  <div id="18"><sup><a href="https://www.kitobook.com/compare/book/24/05/18/" title="сравнение переводов, параллельные ссылки">18</a></sup> Egamiz shunday demoqda: “Shunday kunlarda ham Men O‘z xalqimni butunlay qirib yubormayman.</div>
  <div id="19"><sup><a href="https://www.kitobook.com/compare/book/24/05/19/" title="сравнение переводов, параллельные ссылки">19</a></sup> Xalqim sendan: “Nima uchun Egamiz Xudo bunday ishlarni qildi?” deb so‘raganda, sen, ey Yeremiyo, ularga shunday javob ber: “Sizlar Xudoni tark etib, yurtimizda begona xudolarga xizmat qildingizlar. Endi o‘zga yurtda begonalarga xuddi shunday xizmat qilasizlar.”</div>
  <div id="20"><sup><a href="https://www.kitobook.com/compare/book/24/05/20/" title="сравнение переводов, параллельные ссылки">20</a></sup> “Borib, Yoqub nasliga shunday deb ayt, Yahudo xalqiga shunday deb e’lon qil:</div>
  <div id="21"><sup><a href="https://www.kitobook.com/compare/book/24/05/21/" title="сравнение переводов, параллельные ссылки">21</a></sup> Sizlarning ko‘zingiz bor, ammo ko‘rmaysizlar, Qulog‘ingiz bor, ammo eshitmaysizlar. Ey aqlsiz, befarosat odamlar, Gaplarimni eshitinglar!”</div>
  <div id="22"><sup><a href="https://www.kitobook.com/compare/book/24/05/22/" title="сравнение переводов, параллельные ссылки">22</a></sup> Egamiz shunday demoqda: “Nahotki Mendan qo‘rqmasangizlar?! Mening oldimda titramasangizlar?! Axir, Men qumni dengizga chegara qilib qo‘ydim, Qumni o‘tib bo‘lmaydigan abadiy to‘siq qildim. To‘lqinlar ko‘pirib, ko‘tarilsa ham, To‘siqdan ustun kelolmaydi. Hayqirib o‘kirsa ham, Undan oshib o‘tolmaydi.</div>
  <div id="23"><sup><a href="https://www.kitobook.com/compare/book/24/05/23/" title="сравнение переводов, параллельные ссылки">23</a></sup> Ammo bu odamlar o‘jar va isyonkordir, Ular yo‘ldan ozib, Meni tark etdilar,</div>
  <div id="24"><sup><a href="https://www.kitobook.com/compare/book/24/05/24/" title="сравнение переводов, параллельные ссылки">24</a></sup> Ular ichlarida hech qachon aytmaydilar: “Egamiz Xudodan qo‘rqaylik, U o‘z vaqtida yomg‘ir yog‘diradi–ku. Kuzda ham, bahorda ham yerimizni sug‘oradi– ku. O‘rim–terim mavsumini o‘z vaqtida beradi–ku”, deb.</div>
  <div id="25"><sup><a href="https://www.kitobook.com/compare/book/24/05/25/" title="сравнение переводов, параллельные ссылки">25</a></sup> Gunohlaringiz sizlarni bulardan mahrum etdi, Ayblaringiz sizlarni barakadan judo etdi.</div>
  <div id="26"><sup><a href="https://www.kitobook.com/compare/book/24/05/26/" title="сравнение переводов, параллельные ссылки">26</a></sup> “Ha, xalqim orasida yaramas odamlar bor. Ular qushtutar kabi pisib yotishar, Tuzoq qo‘yib, odamlarni o‘z domiga tortishar.</div>
  <div id="27"><sup><a href="https://www.kitobook.com/compare/book/24/05/27/" title="сравнение переводов, параллельные ссылки">27</a></sup> Ovchi qafasni qushlarga to‘ldirganday, Ular uylarini hiylaga to‘ldirdilar. Shu tufayli kuchayib, davlat orttirdilar,</div>
  <div id="28"><sup><a href="https://www.kitobook.com/compare/book/24/05/28/" title="сравнение переводов, параллельные ссылки">28</a></sup> Semirib, yaltirab ketdilar. Qabih ishlarining cheki–chegarasi yo‘q. Ular yetimni oqlashga harakat qilmaydi, Yo‘qsilning haqini himoya etmaydi.</div>
  <div id="29"><sup><a href="https://www.kitobook.com/compare/book/24/05/29/" title="сравнение переводов, параллельные ссылки">29</a></sup> Ularni bu uchun jazolamaymi?! Shunday bir xalqdan o‘ch olmaymi?!” Egamizning kalomi shudir.</div>
  <div id="30"><sup><a href="https://www.kitobook.com/compare/book/24/05/30/" title="сравнение переводов, параллельные ссылки">30</a></sup> “Qo‘rqinchli va dahshatli ishlar Bu yurtda sodir bo‘lmoqda:</div>
  <div id="31"><sup><a href="https://www.kitobook.com/compare/book/24/05/31/" title="сравнение переводов, параллельные ссылки">31</a></sup> Payg‘ambarlar yolg‘ondan bashorat qilmoqda, Ruhoniylar o‘zlaricha xalqni boshqarmoqda, Xalqqa bularning hammasi xush kelmoqda. Ammo oxirida ular nima qilar ekan–a?”</div>
</div>