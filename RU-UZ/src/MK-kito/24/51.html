<div itemprop="articleBody" class="text">
  <div id="1"><sup><a href="https://www.kitobook.com/compare/book/24/51/1/" title="сравнение переводов, параллельные ссылки">1</a></sup> Egamiz shunday demoqda: “Men Bobilga va uning aholisiga qarshi, Halokat keltiradigan shamol qo‘zg‘ataman.</div>
  <div id="2"><sup><a href="https://www.kitobook.com/compare/book/24/51/2/" title="сравнение переводов, параллельные ссылки">2</a></sup> Bobilga ajnabiylarni jo‘nataman. Ular bug‘doyni sovurganday, Bobilni sovurib tashlaydilar. Uning bor–yo‘g‘ini shilib oladilar. Kulfat kuni unga har yoqdan yopiriladilar.</div>
  <div id="3"><sup><a href="https://www.kitobook.com/compare/book/24/51/3/" title="сравнение переводов, параллельные ссылки">3</a></sup> Bobil kamonchilarining sovut kiyishiga, O‘q uzishlariga imkon bermang. Bobil yigitlariga rahm qilmang! Lashkarini tamomila qirib bitiring.</div>
  <div id="4"><sup><a href="https://www.kitobook.com/compare/book/24/51/4/" title="сравнение переводов, параллельные ссылки">4</a></sup> Ular Bobil yurtida chopib tashlanadilar, Ko‘chalarida og‘ir yaralanib yotadilar.</div>
  <div id="5"><sup><a href="https://www.kitobook.com/compare/book/24/51/5/" title="сравнение переводов, параллельные ссылки">5</a></sup> Isroil va Yahudo xalqlari Sarvari Olam oldida gunoh qilgan bo‘lsalar ham, Xudosi ularni tark etmadi. Isroilning Muqaddas Xudosi ulardan yuz o‘girmadi.</div>
  <div id="6"><sup><a href="https://www.kitobook.com/compare/book/24/51/6/" title="сравнение переводов, параллельные ссылки">6</a></sup> Bobildan qochib chiqinglar! Joningizni qutqarib qolinglar! Bobilning gunohi tufayli qirilib ketmanglar, Zotan Egamiz Bobildan o‘ch olmoqda, Qilgan qilmishlariga yarasha jazosini bermoqda.</div>
  <div id="7"><sup><a href="https://www.kitobook.com/compare/book/24/51/7/" title="сравнение переводов, параллельные ссылки">7</a></sup> Bobil Egamizning qo‘lidagi oltin kosaday edi, Bobil butun dunyoni mast qildi. Dunyo xalqlari kosadagi sharobdan ichdi, Hammasi aqldan ozdi.</div>
  <div id="8"><sup><a href="https://www.kitobook.com/compare/book/24/51/8/" title="сравнение переводов, параллельные ссылки">8</a></sup> Bobil birdaniga qulaydi, buzib tashlanadi. Uning uchun faryod qiling! Yaralariga malham surting, Zora tuzalib qolsa!</div>
  <div id="9"><sup><a href="https://www.kitobook.com/compare/book/24/51/9/" title="сравнение переводов, параллельные ссылки">9</a></sup> Bobilda yashagan ajnabiylar aytishadi: “Bobilni tuzatmoqchi edik, ammo u tuzalmadi. Endi uni tashlab ketaylik, Har birimiz yurtimizga qaytib ketaylik. Axir, Bobilning jazosi boshidan oshdi, Ko‘kdagi bulutlargacha yetib bordi.”</div>
  <div id="10"><sup><a href="https://www.kitobook.com/compare/book/24/51/10/" title="сравнение переводов, параллельные ссылки">10</a></sup> Isroil xalqi deydi: “Egamiz bizni oqladi. Yuringlar, Quddusga boraylik, Egamiz Xudoning buyuk ishlarini U yerda e’lon qilaylik.</div>
  <div id="11"><sup><a href="https://www.kitobook.com/compare/book/24/51/11/" title="сравнение переводов, параллельные ссылки">11</a></sup> O‘tkirlang o‘qlarni! To‘ldiring o‘qdonlarni! Egamiz O‘z Ma’badi uchun Bobilliklardan o‘ch olmoqchi bo‘ldi. U butun Bobil yurtini vayron qilishni rejalashtirib qo‘ygan edi. Rejasini amalga oshirish uchun Midiya shohlarini Bobilga qarshi qo‘zg‘atgan edi.</div>
  <div id="12"><sup><a href="https://www.kitobook.com/compare/book/24/51/12/" title="сравнение переводов, параллельные ссылки">12</a></sup> Bobilga qarshi bayroq ko‘taring. Qo‘riqchilar safini kuchaytiring, Soqchilar qo‘ying. Pistirma qo‘yishga tayyor turing. Egamiz rejalarini amalga oshiradi, Bobilga qarshi aytganlarini bajaradi.</div>
  <div id="13"><sup><a href="https://www.kitobook.com/compare/book/24/51/13/" title="сравнение переводов, параллельные ссылки">13</a></sup> Ey serob suvlar bo‘yidagi shahar, Boy xazinaga ega bo‘lgan shahar! Sening kuning bitdi. Hayoting ipi uzildi.</div>
  <div id="14"><sup><a href="https://www.kitobook.com/compare/book/24/51/14/" title="сравнение переводов, параллельные ссылки">14</a></sup> Sarvari Olam O‘z nomi bilan qasamyod qilib dedi: “Chigirtkaday gala–gala dushmanni senga qarshi yuboraman. Ular yurting uzra g‘olibona hayqiradi.”</div>
  <div id="15"><sup><a href="https://www.kitobook.com/compare/book/24/51/15/" title="сравнение переводов, параллельные ссылки">15</a></sup> Egamiz qudrati ila yerni yaratdi, Donoligi ila dunyoni bunyod etdi, Idroki ila osmon gumbazini o‘rnatdi.</div>
  <div id="16"><sup><a href="https://www.kitobook.com/compare/book/24/51/16/" title="сравнение переводов, параллельные ссылки">16</a></sup> Uning ovozidan osmondagi suvlar gulduraydi, U dunyoning to‘rt burchidan bulutlarni olib keladi. Yomg‘ir yog‘dirishdan oldin momaqaldiroq chaqtiradi, Omborlaridagi shamollardan esdiradi.</div>
  <div id="17"><sup><a href="https://www.kitobook.com/compare/book/24/51/17/" title="сравнение переводов, параллельные ссылки">17</a></sup> Uning oldida hamma odamlar ahmoq va nodondir. Zargarlar yasagan butlari tufayli sharmanda bo‘lishadi. Yasagan sanamlari soxtadir, ularning joni yo‘q.</div>
  <div id="18"><sup><a href="https://www.kitobook.com/compare/book/24/51/18/" title="сравнение переводов, параллельные ссылки">18</a></sup> Bu betayin butlar aldamchidir. Ularni jazolagan kunim yo‘q bo‘lishadi.</div>
  <div id="19"><sup><a href="https://www.kitobook.com/compare/book/24/51/19/" title="сравнение переводов, параллельные ссылки">19</a></sup> Yoqubning Xudosi esa unday emas. U butun borliqni yaratgan, Merosi bo‘lgan Isroilni bino qilgan. Uning nomi Sarvari Olamdir.</div>
  <div id="20"><sup><a href="https://www.kitobook.com/compare/book/24/51/20/" title="сравнение переводов, параллельные ссылки">20</a></sup> Ey Bobil, sen Mening bolg‘am, urush qurolimsan. Sen bilan ezdim Men xalqlarni, Sen bilan parchaladim shohliklarni.</div>
  <div id="21"><sup><a href="https://www.kitobook.com/compare/book/24/51/21/" title="сравнение переводов, параллельные ссылки">21</a></sup> Sen bilan pachaqladim otlaru chavandozlarni, Majaqladim jang aravalariyu aravakashlarni.</div>
  <div id="22"><sup><a href="https://www.kitobook.com/compare/book/24/51/22/" title="сравнение переводов, параллельные ссылки">22</a></sup> Sen bilan ezdim erkagu ayollarni, Sen bilan urdim yoshu qarilarni, Sen bilan o‘ldirdim yigitu qizlarni,</div>
  <div id="23"><sup><a href="https://www.kitobook.com/compare/book/24/51/23/" title="сравнение переводов, параллельные ссылки">23</a></sup> Sen bilan ezdim cho‘ponlaru ularning suruvlarini, Sen bilan urdim dehqonlaru ularning ho‘kizlarini, Sen bilan o‘ldirdim hokimlaru a’yonlarni.</div>
  <div id="24"><sup><a href="https://www.kitobook.com/compare/book/24/51/24/" title="сравнение переводов, параллельные ссылки">24</a></sup> Egamiz shunday demoqda: “Quddusga qilgan barcha yovuzliklari uchun Bobilliklarni va butun Bobil yurtini sizning ko‘zingiz oldida jazolayman.”</div>
  <div id="25"><sup><a href="https://www.kitobook.com/compare/book/24/51/25/" title="сравнение переводов, параллельные ссылки">25</a></sup> Egamiz shunday demoqda: “Ey Bobil, sen tog‘day bo‘lib, Butun dunyoni vayron qilding. Shu bois Men senga qarshiman! Men senga qarshi qo‘l ko‘taraman, Seni qoyalardan pastga dumalatib yuboraman, Kuyib abgor bo‘lgan toqqa aylantiraman.</div>
  <div id="26"><sup><a href="https://www.kitobook.com/compare/book/24/51/26/" title="сравнение переводов, параллельные ссылки">26</a></sup> Sendan na peshtoq uchun tosh, Na poydevor uchun tosh olinadi. Sen to abad tashlandiq bo‘lib qolasan.” Egamizning kalomi shudir.</div>
  <div id="27"><sup><a href="https://www.kitobook.com/compare/book/24/51/27/" title="сравнение переводов, параллельные ссылки">27</a></sup> “Bayroqni ko‘taring! Xalqlarga burg‘u chaling! Xalqlarni Bobilga qarshi urushga tayyorlang. Ararat, Minnax va Ashkanoz shohliklarini Unga qarshi to‘plang. Bobilga qarshi jang qiladigan lashkarboshini tayinlang, Chigirtka galasiday ko‘p otlar keltiring.</div>
  <div id="28"><sup><a href="https://www.kitobook.com/compare/book/24/51/28/" title="сравнение переводов, параллельные ссылки">28</a></sup> Xalqlarni Bobilga qarshi urushga tayyorlang. Midiya shohlarini, ularning hokimu a’yonlarini, Ularning qo‘li ostidagi hamma yurtlarni Bobilga qarshi safarbar qiling.</div>
  <div id="29"><sup><a href="https://www.kitobook.com/compare/book/24/51/29/" title="сравнение переводов, параллельные ссылки">29</a></sup> Butun dunyo dag‘–dag‘ titramoqda, Zero, Egamiz O‘z rejasini amalga oshirmoqda. Bobil vayron bo‘ladi, Evoh, kimsasiz huvullab qoladi.</div>
  <div id="30"><sup><a href="https://www.kitobook.com/compare/book/24/51/30/" title="сравнение переводов, параллельные ссылки">30</a></sup> Bobil sipohlari jangdan voz kechishadi, Qal’alarida pisib yotishadi. Ularning madori qolmaydi, Ayollarday zaif bo‘lib qolishadi. Bobilning dushmani shahar binolariga o‘t qo‘yadi, Shahar darvozalarini buzadi.</div>
  <div id="31"><sup><a href="https://www.kitobook.com/compare/book/24/51/31/" title="сравнение переводов, параллельные ссылки">31</a></sup> Chopar ketidan chopar yugurar, Xabarchi ketidan xabarchi kelar. Bobil shohiga shunday xabar yetkazmoqchi ular: “Shahringiz quladi,</div>
  <div id="32"><sup><a href="https://www.kitobook.com/compare/book/24/51/32/" title="сравнение переводов, параллельные ссылки">32</a></sup> Daryoning kechuv joylari qo‘lga olindi, To‘qaylarga o‘t qo‘yildi, Sipohlar sarosimaga tushdi.”</div>
  <div id="33"><sup><a href="https://www.kitobook.com/compare/book/24/51/33/" title="сравнение переводов, параллельные ссылки">33</a></sup> Isroil xalqining Xudosi — Sarvari Olam shunday demoqda: “Qiz Bobil xirmondagi bug‘doyga o‘xshaydi. Tez orada o‘rim vaqti yetib keladi, Hademay u yanchiladi.”</div>
  <div id="34"><sup><a href="https://www.kitobook.com/compare/book/24/51/34/" title="сравнение переводов, параллельные ссылки">34</a></sup> Quddus aholisi shunday dedi: “Bobil shohi Navuxadnazar bizni g‘ajidi, ezdi, Bizni bo‘m–bo‘sh idishday qilib qo‘ydi. U ajdahoday bizni yamladi, Lazzatlarimiz bilan qornini to‘yg‘izdi, Keyin esa bizni tupurib tashladi.”</div>
  <div id="35"><sup><a href="https://www.kitobook.com/compare/book/24/51/35/" title="сравнение переводов, параллельные ссылки">35</a></sup> Quddus aholisi aytsin: “Majaqlangan tanam uchun Bobildan o‘ch olinsin”, deya. Sion aholisi aytsin: “To‘kilgan qonim uchun Bobilliklar jazolansin”, deya.</div>
  <div id="36"><sup><a href="https://www.kitobook.com/compare/book/24/51/36/" title="сравнение переводов, параллельные ссылки">36</a></sup> Egamiz shunday demoqda: “Men da’voingizni eshitib, Sizni himoya qilaman. Sizlar uchun o‘ch olaman. Bobilning bulog‘ini quritaman, Daryolarini suvsiz qoldiraman.</div>
  <div id="37"><sup><a href="https://www.kitobook.com/compare/book/24/51/37/" title="сравнение переводов, параллельные ссылки">37</a></sup> Bobilni bir uyum toshga aylantiraman, Chiyabo‘rilarning makoni qilaman. Bobilning ahvolidan odamlar dahshatga tushadi, Uni ko‘rganlar qotib qoladi. U yerda biron kimsa yashamaydi.</div>
  <div id="38"><sup><a href="https://www.kitobook.com/compare/book/24/51/38/" title="сравнение переводов, параллельные ссылки">38</a></sup> Bobilliklar sher kabi o‘kirishadi, Sher bolalariday bo‘kirishadi.</div>
  <div id="39"><sup><a href="https://www.kitobook.com/compare/book/24/51/39/" title="сравнение переводов, параллельные ссылки">39</a></sup> Ayni qizishgan paytlarida Ularga o‘tkir ichimlikdan ichiraman. Ularni mastu shodon qilaman. So‘ng ular abadiy uyquga ketishadi, Hech qachon uyg‘onishmaydi.” Egamizning kalomi shudir.</div>
  <div id="40"><sup><a href="https://www.kitobook.com/compare/book/24/51/40/" title="сравнение переводов, параллельные ссылки">40</a></sup> “Men ularni qo‘zichoq, qo‘chqor va takalarday Qassob oldiga olib boraman.”</div>
  <div id="41"><sup><a href="https://www.kitobook.com/compare/book/24/51/41/" title="сравнение переводов, параллельные ссылки">41</a></sup> Eha, Bobil shahri quladi–ya! Butun dunyo g‘ururi mag‘lub bo‘ldi–ya! Uning qismatidan xalqlar dahshatga tushdi!</div>
  <div id="42"><sup><a href="https://www.kitobook.com/compare/book/24/51/42/" title="сравнение переводов, параллельные ссылки">42</a></sup> Dengiz suvlari Bobilni bosdi, Shovqin to‘lqinlar uni qoplab oldi.</div>
  <div id="43"><sup><a href="https://www.kitobook.com/compare/book/24/51/43/" title="сравнение переводов, параллельные ссылки">43</a></sup> Ana, shaharlari xarob bo‘ldi, Ular cho‘lu sahroga aylandi. Endi u yerda hech kim yashamaydi, Inson qadami u yerga yetib bormaydi.</div>
  <div id="44"><sup><a href="https://www.kitobook.com/compare/book/24/51/44/" title="сравнение переводов, параллельные ссылки">44</a></sup> Bobil xudosi Belni Men jazolayman, Yutganlarini og‘zidan chiqaraman. Endi xalqlar uning oldiga oqib bormaydi, Bobil devorlari qulab tushadi.</div>
  <div id="45"><sup><a href="https://www.kitobook.com/compare/book/24/51/45/" title="сравнение переводов, параллельные ссылки">45</a></sup> Ey xalqim, chiqib ket u yerdan! Qochib qol Egangning qahridan! Joningni qutqargin!</div>
  <div id="46"><sup><a href="https://www.kitobook.com/compare/book/24/51/46/" title="сравнение переводов, параллельные ссылки">46</a></sup> Yurtdagi mish–mishlar sizni qo‘rqitmasin, Yuragingizga g‘ulg‘ula solmasin. Bir yil bir mish–mish bo‘ladi, Keyingi yili boshqasi chiqadi. Ha, yurtdagi zo‘ravonlik haqida mish–mish chiqadi, Shohlar orasidagi urush haqida mish–mish tarqaladi.</div>
  <div id="47"><sup><a href="https://www.kitobook.com/compare/book/24/51/47/" title="сравнение переводов, параллельные ссылки">47</a></sup> Mana, shunday kun kelyaptiki, Men Bobilning soxta xudolarini jazolayman. Butun Bobil yurti sharmanda bo‘ladi, Ko‘chalarida jasadlar yotadi.</div>
  <div id="48"><sup><a href="https://www.kitobook.com/compare/book/24/51/48/" title="сравнение переводов, параллельные ссылки">48</a></sup> Ha, Bobilga qarshi shimoldan Qirg‘in keltiruvchi keladi. Shunda Bobilning halokatidan Yeru osmon shodlanadi, U yerdagi barcha mavjudot xursand bo‘ladi”, deb aytmoqda Egamiz.</div>
  <div id="49"><sup><a href="https://www.kitobook.com/compare/book/24/51/49/" title="сравнение переводов, параллельные ссылки">49</a></sup> “Axir, Bobil Isroil xalqining umriga zomin bo‘ldi, Yer yuzidagi ko‘p xalqlarning boshini yedi, Ana endi uning qilmishlari o‘zining boshiga yetdi.</div>
  <div id="50"><sup><a href="https://www.kitobook.com/compare/book/24/51/50/" title="сравнение переводов, параллельные ссылки">50</a></sup> Ey, qilichdan omon qolganlar! Qochinglar, o‘ylanmanglar! Olis yurtda Egangizni eslanglar. Quddus haqida o‘ylanglar.</div>
  <div id="51"><sup><a href="https://www.kitobook.com/compare/book/24/51/51/" title="сравнение переводов, параллельные ссылки">51</a></sup> Sizlar aytasiz: “Sharmanda bo‘ldik. Haqoratlar eshitdik. Yuzimiz shuvut. Axir, Egamiz uyining muqaddas xonalarini Ajnabiylar oyoq osti qildi.”</div>
  <div id="52"><sup><a href="https://www.kitobook.com/compare/book/24/51/52/" title="сравнение переводов, параллельные ссылки">52</a></sup> Egamiz esa shunday demoqda: “Mana, shunday kunlar kelyaptiki, Men Bobilning soxta xudolarini jazolayman. Butun yurt uzra Yaradorlarning faryodlari eshitiladi.</div>
  <div id="53"><sup><a href="https://www.kitobook.com/compare/book/24/51/53/" title="сравнение переводов, параллельные ссылки">53</a></sup> Bobil osmonga chiqib olsa ham, Baland qal’asini mustahkam qilsa ham, Men unga qarshi qirg‘in keltiruvchini yuboraman.” Egamizning kalomi shudir.</div>
  <div id="54"><sup><a href="https://www.kitobook.com/compare/book/24/51/54/" title="сравнение переводов, параллельные ссылки">54</a></sup> Egamiz shunday demoqda: “Ana, Bobil xalqidan dodu faryod ko‘tarilmoqda, Bobil yurtidan vayron–talqon sadolari kelmoqda.”</div>
  <div id="55"><sup><a href="https://www.kitobook.com/compare/book/24/51/55/" title="сравнение переводов, параллельные ссылки">55</a></sup> Egamiz Bobilni vayron qiladi, Shang‘illagan tovushini o‘chiradi. Dushmanlar shiddatli to‘lqinlarday o‘kiradi, Quloq teshgudek qilib baqiradi.</div>
  <div id="56"><sup><a href="https://www.kitobook.com/compare/book/24/51/56/" title="сравнение переводов, параллельные ссылки">56</a></sup> Qirg‘in keltiruvchi Bobilga qarshi chiqadi, Sipohlarini asirlikka oladi. Kamonlarini sindiradi. Axir, Egamiz jazolaydigan Xudodir, U rosa Bobilning jazosini beradi.</div>
  <div id="57"><sup><a href="https://www.kitobook.com/compare/book/24/51/57/" title="сравнение переводов, параллельные ссылки">57</a></sup> Xudo Shohdir, Sarvari Olamdir Uning nomi. U shunday demoqda: “Mast qilaman Bobil amaldorlariyu donishmandlarini, Hokimlarini, a’yonlariyu jangchilarini. Ular abadiy uyquga ketadilar, Hech qachon uyg‘onmaydilar.”</div>
  <div id="58"><sup><a href="https://www.kitobook.com/compare/book/24/51/58/" title="сравнение переводов, параллельные ссылки">58</a></sup> Sarvari Olam shunday demoqda: “Bobilning qalin devorlari yer bilan yakson qilinadi, Baland darvozalari yondirib tashlanadi. Ellar behuda tinkasini quritadi. Xalqlarning ter to‘kib erishganlari olovga yem bo‘ladi.”</div>
  <div id="59"><sup><a href="https://www.kitobook.com/compare/book/24/51/59/" title="сравнение переводов, параллельные ссылки">59</a></sup> Yahudo shohi Zidqiyo hukmronligining to‘rtinchi yili. Shoh Zidqiyo Bobilga bormoqchi bo‘lib yo‘lga otlanganda, Yeremiyo payg‘ambar Neriyoning o‘g‘li, Maxsiyoning nevarasi Sarayoga ko‘rsatmalar berdi. Sarayo bu safarda javobgar bir shaxs edi.</div>
  <div id="60"><sup><a href="https://www.kitobook.com/compare/book/24/51/60/" title="сравнение переводов, параллельные ссылки">60</a></sup> Yeremiyo o‘rama qog‘ozga Bobilning boshiga tushadigan barcha kulfatlarni batafsil bayon qilib yozdirgan edi.</div>
  <div id="61"><sup><a href="https://www.kitobook.com/compare/book/24/51/61/" title="сравнение переводов, параллельные ссылки">61</a></sup> U Sarayoga shunday tayinladi: “Bobilga borganingdan keyin, o‘rama qog‘ozdagi hamma so‘zlarni xalqqa baland ovozda o‘qib ber.</div>
  <div id="62"><sup><a href="https://www.kitobook.com/compare/book/24/51/62/" title="сравнение переводов, параллельные ссылки">62</a></sup> Keyin esa shunday xitob qil: “Ey Egam, Sen O‘zing bu joyni vayron qilaman, degansan. Bu yerda na odamlar, na hayvonlar yashaydi, bu joy to abad tashlandiq bo‘ladi, deb aytgansan.”</div>
  <div id="63"><sup><a href="https://www.kitobook.com/compare/book/24/51/63/" title="сравнение переводов, параллельные ссылки">63</a></sup> O‘rama qog‘ozni o‘qib bo‘lganingdan keyin, unga bir tosh bog‘lagin–da, Furot daryosining o‘rtasiga uloqtirib yubor.</div>
  <div id="64"><sup><a href="https://www.kitobook.com/compare/book/24/51/64/" title="сравнение переводов, параллельные ссылки">64</a></sup> Keyin shunday deb ayt: “Bobil ham shunga o‘xshab cho‘kib ketadi. Egamiz Bobilga yog‘diradigan kulfatlar tufayli Bobil hech qachon o‘nglanmaydi. Uning butun aholisi o‘ladi.” Yeremiyoning bashoratlari tugadi.</div>
</div>