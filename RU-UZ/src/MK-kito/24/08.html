<div itemprop="articleBody" class="text">
  <div id="1"><sup><a href="https://www.kitobook.com/compare/book/24/08/1/" title="сравнение переводов, параллельные ссылки">1</a></sup> Egamiz shunday demoqda: “O‘sha vaqtda Yahudo shohlarining suyaklari, a’yonlarning, ruhoniylarning, payg‘ambarlarning va Quddus aholisining suyaklari qabrlardan olib chiqiladi.</div>
  <div id="2"><sup><a href="https://www.kitobook.com/compare/book/24/08/2/" title="сравнение переводов, параллельные ссылки">2</a></sup> Ularning suyaklari quyosh, oy va osmon yulduzlari oldida sochib tashlanadi. Zotan bu odamlar osmon jismlarini sevar edilar, o‘shalarga xizmat qilar edilar, ularga ergashib, maslahat solar edilar, o‘shalarga sajda etar edilar. Ularning suyaklarini hech kim yig‘ib ko‘mmaydi, go‘ngday yer ustida yotaveradi.</div>
  <div id="3"><sup><a href="https://www.kitobook.com/compare/book/24/08/3/" title="сравнение переводов, параллельные ссылки">3</a></sup> Bu yovuz naslning omon qolganlarini Men turli joylarga surgun qilaman. O‘shanda ular yashashdan ko‘ra o‘limni afzal ko‘radigan bo‘ladilar.” Sarvari Olamning kalomi shudir.</div>
  <div id="4"><sup><a href="https://www.kitobook.com/compare/book/24/08/4/" title="сравнение переводов, параллельные ссылки">4</a></sup> Ularga borib ayt: Egamiz shunday deb aytmoqda: Yiqilgan odam turmaydimi?! Yo‘ldan adashgan ortiga qaytmaydimi?!</div>
  <div id="5"><sup><a href="https://www.kitobook.com/compare/book/24/08/5/" title="сравнение переводов, параллельные ссылки">5</a></sup> Nima uchun bu xalq Men ko‘rsatgan yo‘ldan ozdi? Nima uchun Quddus ahli to‘g‘ri yo‘lga qaytmayapti? Ular yolg‘onga qattiq yopishib oldilar, Huzurimga qaytishdan bosh tortdilar.</div>
  <div id="6"><sup><a href="https://www.kitobook.com/compare/book/24/08/6/" title="сравнение переводов, параллельные ссылки">6</a></sup> Men ularning gaplariga yaxshilab quloq soldim, Birontasi to‘g‘ri gap aytmaydi. Hech biri qilmishidan pushaymon bo‘lmaydi, “Nimalar qilib qo‘ydim?” demaydi. Ular jangga chopgan otga o‘xshaydilar O‘z yo‘llaridan qaytmaydilar.</div>
  <div id="7"><sup><a href="https://www.kitobook.com/compare/book/24/08/7/" title="сравнение переводов, параллельные ссылки">7</a></sup> Hattoki osmondagi laylaklar Qaytib kelish vaqtini biladi. Kaptar, qaldirg‘ochu turnalar Mavsumda ko‘chish vaqtiga amal qiladi. Mening xalqim esa o‘z Egasining Qonun–qoidalarini bilmaydi.</div>
  <div id="8"><sup><a href="https://www.kitobook.com/compare/book/24/08/8/" title="сравнение переводов, параллельные ссылки">8</a></sup> Sizlar: “Biz donomiz” deb aytasiz, “Bizda Egamizning qonunlari bor”, deb maqtanasiz. Aslida tafsirchilar qalloblik qilib, Qonunimni o‘zgartirdilar.</div>
  <div id="9"><sup><a href="https://www.kitobook.com/compare/book/24/08/9/" title="сравнение переводов, параллельные ссылки">9</a></sup> Bunday donolar sharmanda bo‘ladi, Sarosimaga tushib, tuzoqqa ilinadi. Egamizning so‘zini rad etganlarni Dono, deb bo‘ladimi?!</div>
  <div id="10"><sup><a href="https://www.kitobook.com/compare/book/24/08/10/" title="сравнение переводов, параллельные ссылки">10</a></sup> Shuning uchun ularning xotinlarini boshqalarga beraman, Dalalarini bosqinchilarga topshiraman. Zotan ularning kichigidan tortib kattasigacha Nafsini tiyolmay harom yo‘l bilan pul topishadi. Payg‘ambaridan tortib ruhoniysigacha — Hammasi tovlamachilik qilishadi.</div>
  <div id="11"><sup><a href="https://www.kitobook.com/compare/book/24/08/11/" title="сравнение переводов, параллельные ссылки">11</a></sup> Xalqimning yaralarini yuzaki davolashadi. Ahvol og‘ir bir paytda “hammasi yaxshi”, deb aytishadi.</div>
  <div id="12"><sup><a href="https://www.kitobook.com/compare/book/24/08/12/" title="сравнение переводов, параллельные ссылки">12</a></sup> Jirkanch ishlari uchun ular uyaladilarmi? Yo‘q, ular uyalmaydilar! Qizarish degan narsani bilmaydilar. Shuning uchun boshqalarday halok bo‘ladilar, Ularni jazolab, xonavayron qilaman”, deb aytmoqda Egamiz.</div>
  <div id="13"><sup><a href="https://www.kitobook.com/compare/book/24/08/13/" title="сравнение переводов, параллельные ссылки">13</a></sup> “Men ularning hosilini tortib olaman. Toklarida uzum qolmaydi, Anjir daraxtlari meva tugmaydi, Barglari to‘kilib xazon bo‘ladi. Ularga nima bergan bo‘lsam, Hammasidan judo bo‘lishadi.” Egamizning kalomi shudir.</div>
  <div id="14"><sup><a href="https://www.kitobook.com/compare/book/24/08/14/" title="сравнение переводов, параллельные ссылки">14</a></sup> Yahudo odamlari bir–biriga aytishadi: “Bu yerda nima qilib o‘tiribmiz axir? Qani bo‘linglar, yig‘ilishib, Mustahkam shaharlarga qochib boraylik, O‘sha yerda jon taslim qilaylik. Evoh, Egamizga qarshi gunoh qildik! Egamiz Xudo bizni o‘limga mahkum etdi, Zaharli suvdan bizga ichirdi.</div>
  <div id="15"><sup><a href="https://www.kitobook.com/compare/book/24/08/15/" title="сравнение переводов, параллельные ссылки">15</a></sup> Biz tinchlikni izladik, Ammo yaxshilik kelmadi. Shifo topmoqchi edik, Ammo vahimaga duchor bo‘ldik.</div>
  <div id="16"><sup><a href="https://www.kitobook.com/compare/book/24/08/16/" title="сравнение переводов, параллельные ссылки">16</a></sup> Ana, dushman Dan shahriga yetib keldi, U yerdan otlarining pishqirgani eshitilmoqda. Ayg‘irlarning kishnagani Butun yurtni titratmoqda. Dushman yurtimizni yakson qilmoqchi, Shaharlarni vayron etib, odamlarni o‘ldirmoqchi.”</div>
  <div id="17"><sup><a href="https://www.kitobook.com/compare/book/24/08/17/" title="сравнение переводов, параллельные ссылки">17</a></sup> Egamiz shunday demoqda: “Men orangizga ilonlarni yuboryapman, Bu zaharli ilonlar sizlarni chaqadi, Bu ilonlarni o‘ynatib bo‘lmaydi.”</div>
  <div id="18"><sup><a href="https://www.kitobook.com/compare/book/24/08/18/" title="сравнение переводов, параллельные ссылки">18</a></sup> Qayg‘ularimga tasalli topa olmayapman, Yurak–bag‘rim ezilib ketdi.</div>
  <div id="19"><sup><a href="https://www.kitobook.com/compare/book/24/08/19/" title="сравнение переводов, параллельные ссылки">19</a></sup> Xalqim faryod etmoqda, Yurt bo‘ylab dod–voylari eshitilmoqda: “Nahotki Egamiz Quddusni tark etgan bo‘lsa?! “Nahotki Shohimiz Sionda bo‘lmasa?!” Egamiz shunday javob berdi: “Ular butlari bilan qahrimni keltirdilar–ku! Yaroqsiz begona tasvirlari bilan Meni g‘azablantirdilar–ku!”</div>
  <div id="20"><sup><a href="https://www.kitobook.com/compare/book/24/08/20/" title="сравнение переводов, параллельные ссылки">20</a></sup> Xalq esa shunday deb nolimoqda: “O‘rim vaqti o‘tdi, Yoz ham tugadi, Biz esa hanuz qutqarilmadik!”</div>
  <div id="21"><sup><a href="https://www.kitobook.com/compare/book/24/08/21/" title="сравнение переводов, параллельные ссылки">21</a></sup> Xalqim tortgan azoblardan ezilib ketdim, Qayg‘urib, vahimaga tushdim.</div>
  <div id="22"><sup><a href="https://www.kitobook.com/compare/book/24/08/22/" title="сравнение переводов, параллельные ссылки">22</a></sup> Nima, Giladda malham yo‘qmidi?! Tabib yo‘qmidi?! Unday bo‘lsa, nega xalqim shifo topmayapti?</div>
</div>