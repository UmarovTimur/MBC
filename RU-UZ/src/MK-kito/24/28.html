<div itemprop="articleBody" class="text">
  <div id="1"><sup><a href="https://www.kitobook.com/compare/book/24/28/1/" title="сравнение переводов, параллельные ссылки">1</a></sup> Ayni o‘sha yili, ya’ni Yahudo shohi Zidqiyo hukmronlik qilayotgan ilk davrida, to‘rtinchi yilining beshinchi oyida Xanoniyo payg‘ambar Egamiz uyidagi ruhoniylar va xalq oldida menga gapirdi. Xanoniyo Givonlik Ozzurning o‘g‘li edi. U menga shunday dedi:</div>
  <div id="2"><sup><a href="https://www.kitobook.com/compare/book/24/28/2/" title="сравнение переводов, параллельные ссылки">2</a></sup> “Isroil xalqining Xudosi — Sarvari Olam demoqda: Bobil shohi solgan bo‘yinturuqni Men sindirib tashladim.</div>
  <div id="3"><sup><a href="https://www.kitobook.com/compare/book/24/28/3/" title="сравнение переводов, параллельные ссылки">3</a></sup> Shoh Navuxadnazar uyimdan Bobilga olib ketgan hamma ashyolarni Men ikki yil ichida bu yerga qaytarib olib kelaman.</div>
  <div id="4"><sup><a href="https://www.kitobook.com/compare/book/24/28/4/" title="сравнение переводов, параллельные ссылки">4</a></sup> Bundan tashqari, Bobilga surgun bo‘lgan Yahudo shohi Yohayiqim o‘g‘li Yohayixinni va u bilan birga hamma asirlarni qaytarib olib kelaman. Men Bobil bo‘yinturug‘ini sindirib tashlayman.” Egamizning kalomi shudir.</div>
  <div id="5"><sup><a href="https://www.kitobook.com/compare/book/24/28/5/" title="сравнение переводов, параллельные ссылки">5</a></sup> Shunda men Egamiz uyida hozir bo‘lgan ruhoniylar va xalq oldida Xanoniyoga</div>
  <div id="6"><sup><a href="https://www.kitobook.com/compare/book/24/28/6/" title="сравнение переводов, параллельные ссылки">6</a></sup> shunday dedim: “Omin! Egamiz shunday qilsin. Bashorat qilgan so‘zlaringizni Egamizning O‘zi bajo aylasin. O‘z uyining ashyolariyu asirlarni Bobildan qaytarib, bu yerga olib kelsin.</div>
  <div id="7"><sup><a href="https://www.kitobook.com/compare/book/24/28/7/" title="сравнение переводов, параллельные ссылки">7</a></sup> Endi esa men sizga va xalqqa aytmoqchi bo‘lgan mana bu gaplarimni eshiting.</div>
  <div id="8"><sup><a href="https://www.kitobook.com/compare/book/24/28/8/" title="сравнение переводов, параллельные ссылки">8</a></sup> Sizdan va mendan oldin o‘tgan payg‘ambarlar ko‘p yurtlaru buyuk shohliklarga qarshi urush, ocharchilik va o‘latni bashorat qilgan edilar.</div>
  <div id="9"><sup><a href="https://www.kitobook.com/compare/book/24/28/9/" title="сравнение переводов, параллельные ссылки">9</a></sup> Tinchlikni bashorat qilgan payg‘ambarning bashorati bajo bo‘lganidan keyingina, xalq uni “haqiqatan ham Egamizning elchisi”, deb tan olar edi.”</div>
  <div id="10"><sup><a href="https://www.kitobook.com/compare/book/24/28/10/" title="сравнение переводов, параллельные ссылки">10</a></sup> So‘ng Xanoniyo payg‘ambar Yeremiyoning gardanidagi bo‘yinturuqni olib sindirdi–da,</div>
  <div id="11"><sup><a href="https://www.kitobook.com/compare/book/24/28/11/" title="сравнение переводов, параллельные ссылки">11</a></sup> to‘planib turgan xaloyiqqa murojaat qilib dedi: “Egamiz aytmoqda, xuddi shunday qilib, Men ikki yil ichida Bobil shohi Navuxadnazarning xalqlarga solgan bo‘yinturug‘ini olib, sindirib tashlayman.” Bu gaplardan keyin Yeremiyo o‘z yo‘liga ketdi.</div>
  <div id="12"><sup><a href="https://www.kitobook.com/compare/book/24/28/12/" title="сравнение переводов, параллельные ссылки">12</a></sup> Xanoniyo payg‘ambar Yeremiyo payg‘ambarning gardanidagi bo‘yinturuqni sindirgandan keyin, ko‘p o‘tmay Egamiz Yeremiyoga O‘z so‘zini ayon qilib dedi:</div>
  <div id="13"><sup><a href="https://www.kitobook.com/compare/book/24/28/13/" title="сравнение переводов, параллельные ссылки">13</a></sup> “Xanoniyoning oldiga borib, shunday deb ayt: Egamiz aytmoqda, sen yog‘och bo‘yinturuqni sindirding, ammo o‘shaning o‘rniga Men temirini yasayman.</div>
  <div id="14"><sup><a href="https://www.kitobook.com/compare/book/24/28/14/" title="сравнение переводов, параллельные ссылки">14</a></sup> Zero, Isroil xalqining Xudosi — Sarvari Olam shunday demoqda: Men bu xalqlarning gardaniga temir bo‘yinturuq solaman. Ularning hammasi Bobil shohi Navuxadnazarga xizmat qilishadi. Ha, ularning hammasi Navuxadnazarga bosh egadi. Men hatto yovvoyi hayvonlarni ham Navuxadnazarning izmiga topshiraman.”</div>
  <div id="15"><sup><a href="https://www.kitobook.com/compare/book/24/28/15/" title="сравнение переводов, параллельные ссылки">15</a></sup> Yeremiyo payg‘ambar Xanoniyo payg‘ambarga dedi: “Menga qara, Xanoniyo, Egamiz seni yubormagan. Sen esa bu xalqni yolg‘on gaplaringga ishontirib qo‘yding.</div>
  <div id="16"><sup><a href="https://www.kitobook.com/compare/book/24/28/16/" title="сравнение переводов, параллельные ссылки">16</a></sup> Shu qilganing uchun Egamiz shunday demoqda: Men seni yer yuzidan daf qilaman. Sen o‘z bashoratlaring bilan xalqni Egangga qarshi qo‘zg‘atganing uchun shu yiliyoq o‘lasan.”</div>
  <div id="17"><sup><a href="https://www.kitobook.com/compare/book/24/28/17/" title="сравнение переводов, параллельные ссылки">17</a></sup> O‘sha yilning yettinchi oyida Xanoniyo olamdan o‘tdi.</div>
</div>