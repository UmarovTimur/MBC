<div itemprop="articleBody" class="text">
  <div id="1"><sup><a href="https://www.kitobook.com/compare/book/24/02/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/24/02/2/" title="сравнение переводов, параллельные ссылки">2</a></sup> — Quddusga borib, jar sol. “Egangiz shunday deb aytmoqda: Yoshligingdagi vafodorliging yodimda, Kelinchakligingdagi sevging esimda. Sen sahroda Menga ergashgan eding, Ekin ekilmagan yerda orqamdan yurar eding.</div>
  <div id="3"><sup><a href="https://www.kitobook.com/compare/book/24/02/3/" title="сравнение переводов, параллельные ссылки">3</a></sup> Ey Isroil, sen Menga bag‘ishlangan eding, O‘rimimning ilk hosiliga o‘xshagan eding. O‘sha hosilni yegan har kim aybdor hisoblanardi, Bundaylarning boshiga kulfat kelar edi”, deb aytmoqda Egamiz.</div>
  <div id="4"><sup><a href="https://www.kitobook.com/compare/book/24/02/4/" title="сравнение переводов, параллельные ссылки">4</a></sup> Ey Yoqub xonadoni, jamiki Isroil urug‘lari, Egamizning so‘zlarini eshitinglar.</div>
  <div id="5"><sup><a href="https://www.kitobook.com/compare/book/24/02/5/" title="сравнение переводов, параллельные ссылки">5</a></sup> “Egamiz shunday demoqda: Ota–bobolaringiz Mendan nima ayb topdilar? Nima uchun Mendan uzoqlashdilar? Ular betayin butlarga sig‘indilar, O‘zlari ham betayin bo‘lib qoldilar.</div>
  <div id="6"><sup><a href="https://www.kitobook.com/compare/book/24/02/6/" title="сравнение переводов, параллельные ссылки">6</a></sup> Ular Menga intilmaydilar. Men esa ularni Misrdan olib chiqqan edim, Cho‘ldan, chuqurliklarga to‘la sahrodan olib o‘tgandim, Zulmat qamragan qaqroq yerda olib yurgan edim. Odam yashamagan, oyoq yetmagan joydan olib o‘tgan edim.</div>
  <div id="7"><sup><a href="https://www.kitobook.com/compare/book/24/02/7/" title="сравнение переводов, параллельные ссылки">7</a></sup> Men sizlarni hosildor yurtga olib kelgandim, Mevalaridan, mo‘l hosilidan yenglar, degan edim. Ammo sizlar kelib, yurtimni harom qildingizlar, Mulkimni jirkanch bir joyga aylantirdingizlar.</div>
  <div id="8"><sup><a href="https://www.kitobook.com/compare/book/24/02/8/" title="сравнение переводов, параллельные ссылки">8</a></sup> Ruhoniylar Menga intilmaydilar, Qonun himoyachilari Meni bilmadilar, Hukmdorlar Menga qarshi bosh ko‘tardilar, Payg‘ambarlar Baal nomidan bashorat qildilar, Hech narsaga yaramaydigan butlarga ko‘ngil bog‘ladilar.</div>
  <div id="9"><sup><a href="https://www.kitobook.com/compare/book/24/02/9/" title="сравнение переводов, параллельные ссылки">9</a></sup> Egamiz shunday demoqda: — Men sizlarni yana bir bor ayblayman, Nabiralaringizni ham ayblayman.</div>
  <div id="10"><sup><a href="https://www.kitobook.com/compare/book/24/02/10/" title="сравнение переводов, параллельные ссылки">10</a></sup> G‘arbdagi Kipr qirg‘oqlariga borib ko‘ringlar, Sharqdagi Kedarga odam jo‘natib, bilib kelinglar. Bunday voqea hech yuz berganmikan?</div>
  <div id="11"><sup><a href="https://www.kitobook.com/compare/book/24/02/11/" title="сравнение переводов, параллельные ссылки">11</a></sup> Biron xalq o‘z xudolaridan voz kechganmikan?! Xudolari haqiqiy bo‘lmasa–da, ulardan yuz o‘girganmikan?! Mening xalqim esa o‘z ulug‘vor Xudosidan voz kechdi, Qadrsiz butlarga Meni almashtirdi.</div>
  <div id="12"><sup><a href="https://www.kitobook.com/compare/book/24/02/12/" title="сравнение переводов, параллельные ссылки">12</a></sup> Ey osmon, bundan hayratlangin, Vahima ichra titragin. — Egamizning kalomi shudir. —</div>
  <div id="13"><sup><a href="https://www.kitobook.com/compare/book/24/02/13/" title="сравнение переводов, параллельные ссылки">13</a></sup> Mening xalqim ikkita gunoh qildi: Ular Meni — hayotbaxsh suv bulog‘ini tark etdilar. O‘zlari uchun sardobalar qazidilar, Suvni ushlab turolmaydigan yoriq sardobalar qurdilar.</div>
  <div id="14"><sup><a href="https://www.kitobook.com/compare/book/24/02/14/" title="сравнение переводов, параллельные ссылки">14</a></sup> Isroil qulmidi?! Yoki qullikda tug‘ilganmidi? Nechun unda u g‘animlariga o‘lja bo‘ldi?</div>
  <div id="15"><sup><a href="https://www.kitobook.com/compare/book/24/02/15/" title="сравнение переводов, параллельные ссылки">15</a></sup> G‘animlari unga sherday o‘kirdi, Ovozi boricha unga bo‘kirdi. O‘shalar dastidan Isroil yurti xarob bo‘ldi, Shaharlari vayron bo‘lib, huvullab qoldi.</div>
  <div id="16"><sup><a href="https://www.kitobook.com/compare/book/24/02/16/" title="сравнение переводов, параллельные ссылки">16</a></sup> Nuf va Taxpanxasdagi xalqlar Sochingni qirib tashladilar.</div>
  <div id="17"><sup><a href="https://www.kitobook.com/compare/book/24/02/17/" title="сравнение переводов, параллельные ссылки">17</a></sup> Ey Isroil, senga yo‘l ko‘rsatgan Xudoni tark etding, Shu qilmishing bilan o‘z boshingni o‘zing yeding.</div>
  <div id="18"><sup><a href="https://www.kitobook.com/compare/book/24/02/18/" title="сравнение переводов, параллельные ссылки">18</a></sup> Endi nega Misrga borasan? Nil suvidan ichish uchunmi?! Nechun Ossuriyaga yo‘l olasan? Furot suvidan ichish uchunmi?!</div>
  <div id="19"><sup><a href="https://www.kitobook.com/compare/book/24/02/19/" title="сравнение переводов, параллельные ссылки">19</a></sup> Qabihliging o‘zingning boshingga yetadi, Xiyonating seni mahkum qiladi. Egang Xudoni tark etganing Naqadar yomon va alamli ekanini Ko‘rib, bilib qo‘ygin. Sen Mendan qo‘rqmas ekansan”, demoqda Parvardigori Olam — Rabbiy.</div>
  <div id="20"><sup><a href="https://www.kitobook.com/compare/book/24/02/20/" title="сравнение переводов, параллельные ссылки">20</a></sup> “Egamiz shunday demoqda: — Ey Isroil, sen ancha oldin bo‘yinturug‘ingni sindirgan eding, Ko‘p vaqt oldin kishanlaringni uzgan eding. “Senga xizmat qilmayman!” deb aytgan eding. Har bir baland tepalikda butlarga sajda etding, Har bir yashil daraxt ostida fohishaday yotding.</div>
  <div id="21"><sup><a href="https://www.kitobook.com/compare/book/24/02/21/" title="сравнение переводов, параллельные ссылки">21</a></sup> Men seni a’lo tokday ekkan edim, Sen eng sara urug‘dan paydo bo‘lgan eding. Nechun endi aynib qolding? Nega yovvoyi tokka aylanib qolding?</div>
  <div id="22"><sup><a href="https://www.kitobook.com/compare/book/24/02/22/" title="сравнение переводов, параллельные ссылки">22</a></sup> Sen o‘zingni ishqor bilan ishqalasang ham, Ko‘p sovun ishlatib, o‘zingni yuvsang ham, Aybdorlik dog‘laring ketmaydi, Bular doim ko‘z o‘ngimda bo‘ladi”, Egamiz Rabbiyning kalomi shudir.</div>
  <div id="23"><sup><a href="https://www.kitobook.com/compare/book/24/02/23/" title="сравнение переводов, параллельные ссылки">23</a></sup> Shunday ekan, qanday qilib: “Bulg‘anmadim”, deb aytasan?! Nega “Baalga sig‘inmadim”, deysan?! Vodiyda qilgan ishlaringga qara, Qilgan qilmishlaring haqida o‘ylab ko‘r, Sen hirsi qo‘zigan ona tuyaga o‘xshaysan, O‘zingni u yoqdan–bu yoqqa urasan.</div>
  <div id="24"><sup><a href="https://www.kitobook.com/compare/book/24/02/24/" title="сравнение переводов, параллельные ссылки">24</a></sup> Sahroda ulg‘aygan bir qulonga o‘xshaysan, Shahvating qo‘ziganda, havoni iskaysan. Sening hirsingni kim qondira oladi? Hech bir erkak senga erishish uchun o‘zini urintirishi shart emas, Juftlashish davrida seni osonlikcha topib olishadi.</div>
  <div id="25"><sup><a href="https://www.kitobook.com/compare/book/24/02/25/" title="сравнение переводов, параллельные ссылки">25</a></sup> Ey Isroil, boshqa xudolarning ketidan yuguraverma, Chorig‘ing yirtilguncha, tomog‘ing quriguncha ular ketidan yuravermagin. Lekin sen shunday deding: “Gapirganing befoyda, Axir, men o‘sha xudolarni sevib qoldim, Ularning ketidan bormasam bo‘lmaydi.”</div>
  <div id="26"><sup><a href="https://www.kitobook.com/compare/book/24/02/26/" title="сравнение переводов, параллельные ссылки">26</a></sup> Qo‘lga tushgan o‘g‘ri sharmanda bo‘lganday, Isroil xalqi ham sharmanda bo‘ladi. Ularning o‘zlari, shohlari, a’yonlari uyatga qoladi, Ruhoniylaru payg‘ambarlari sharmanda bo‘ladi.</div>
  <div id="27"><sup><a href="https://www.kitobook.com/compare/book/24/02/27/" title="сравнение переводов, параллельные ссылки">27</a></sup> Ular yog‘ochga: “Mening otam sensan” deyishadi, Toshga: “Tuqqan onam sensan”, deb aytishadi. Ammo Menga yuz burmay, orqa o‘girishadi, Boshlariga kulfat kelganda esa, “Bizga najot ber!” deya Menga yolvorishadi.</div>
  <div id="28"><sup><a href="https://www.kitobook.com/compare/book/24/02/28/" title="сравнение переводов, параллельные ссылки">28</a></sup> Xo‘sh, o‘zlaringiz uchun yasagan xudolaringiz qani? Kulfat chog‘ida sizlarni qutqara olsa, kelsin. Shaharlaringiz qancha ko‘p bo‘lsa, Xudolaringiz ham shunchadir, ey Yahudo xalqi.</div>
  <div id="29"><sup><a href="https://www.kitobook.com/compare/book/24/02/29/" title="сравнение переводов, параллельные ссылки">29</a></sup> “Nechun Men bilan da’volashasiz?! Hammangiz Menga qarshi bosh ko‘tardingiz!” deb aytmoqda Egamiz.</div>
  <div id="30"><sup><a href="https://www.kitobook.com/compare/book/24/02/30/" title="сравнение переводов, параллельные ссылки">30</a></sup> Ey xalqim, seni jazolaganim zoye ketibdi. Sen baribir gapimga kirmading. Sening qiliching yirtqich arslonday, Payg‘ambarlaringni qirib tashladi.</div>
  <div id="31"><sup><a href="https://www.kitobook.com/compare/book/24/02/31/" title="сравнение переводов, параллельные ссылки">31</a></sup> Ey bu nasl, Egangning gaplariga quloq sol! Nahotki Men Isroil uchun sahroday bo‘lgan bo‘lsam?! Nahotki, zulmat qoplagan qorong‘i yerday bo‘lgan bo‘lsam?! Nechun xalqim: “Endi ozodmiz, oldingga qaytib bormaymiz”, deb aytadi?</div>
  <div id="32"><sup><a href="https://www.kitobook.com/compare/book/24/02/32/" title="сравнение переводов, параллельные ссылки">32</a></sup> Qiz bola taqinchoqlarini unutadimi?! Kelinchak o‘z libosini esdan chiqaradimi?! Yo‘q! Ammo xalqim Meni unutdi, Oradan son–sanoqsiz kunlar o‘tib ketdi.</div>
  <div id="33"><sup><a href="https://www.kitobook.com/compare/book/24/02/33/" title="сравнение переводов, параллельные ссылки">33</a></sup> Oshiqlarni topishga naqadar ustasan! Eng buzuq ayol ham sendan o‘rgansa bo‘ladi.</div>
  <div id="34"><sup><a href="https://www.kitobook.com/compare/book/24/02/34/" title="сравнение переводов, параллельные ссылки">34</a></sup> Sen kiyimlaringni dog‘ qilding, Aybsiz qashshoqlarning qoniga belading, Ular uyingga o‘g‘ri bo‘lib tushmagan edi. Shunga qaramay sen:</div>
  <div id="35"><sup><a href="https://www.kitobook.com/compare/book/24/02/35/" title="сравнение переводов, параллельные ссылки">35</a></sup> “Aybsizman”, deb aytasan. “Egamiz g‘azabidan tushgani aniq”, deysan. “Gunoh qilmadim”, deganing uchun, Men seni jazolayman.</div>
  <div id="36"><sup><a href="https://www.kitobook.com/compare/book/24/02/36/" title="сравнение переводов, параллельные ссылки">36</a></sup> Nega sen yengiltaklik qilasan? Nega ittifoqchilaringni o‘zgartirasan? Sen Ossuriyadan yordam olmaganingday, Misrdan ham hech qanday yordam olmaysan.</div>
  <div id="37"><sup><a href="https://www.kitobook.com/compare/book/24/02/37/" title="сравнение переводов, параллельные ссылки">37</a></sup> Sen Misrdan chiqib kelasan, Uyalganingdan yuzingni qo‘ling bilan to‘sasan. Zero, sen umid bog‘lagan xalqni Egamiz rad etdi. Sen ulardan hech qanday naf ko‘rmaysan.”</div>
</div>