<div itemprop="articleBody" class="text">
  <div id="1"><sup><a href="https://www.kitobook.com/compare/book/24/36/1/" title="сравнение переводов, параллельные ссылки">1</a></sup> Yahudo shohi Yo‘shiyo o‘g‘li Yohayiqim hukmronligining to‘rtinchi yilida Yeremiyoga Egamizning shu so‘zi ayon bo‘ldi:</div>
  <div id="2"><sup><a href="https://www.kitobook.com/compare/book/24/36/2/" title="сравнение переводов, параллельные ссылки">2</a></sup> “O‘rama qog‘oz ol. Isroil, Yahudo va barcha shohliklarga qarshi Men aytgan so‘zlarni yozib qo‘y. Senga ilk bor Yo‘shiyo davrida ayon qilgan so‘zimdan tortib, to bugunga qadar aytgan barcha gaplarimni yoz.</div>
  <div id="3"><sup><a href="https://www.kitobook.com/compare/book/24/36/3/" title="сравнение переводов, параллельные ссылки">3</a></sup> Balki Yahudo xalqi Men boshlariga keltirmoqchi bo‘lgan falokatlar haqida eshitib, yovuz yo‘llaridan qaytar. Shunda Men ularning gunohu ayblarini kechiraman.”</div>
  <div id="4"><sup><a href="https://www.kitobook.com/compare/book/24/36/4/" title="сравнение переводов, параллельные ссылки">4</a></sup> Yeremiyo Neriyo o‘g‘li Boruxni chaqirib, Egamizning aytgan hamma so‘zlarini yozdirdi.</div>
  <div id="5"><sup><a href="https://www.kitobook.com/compare/book/24/36/5/" title="сравнение переводов, параллельные ссылки">5</a></sup> So‘ng Yeremiyo Boruxga tayinlab dedi: “Egamizning uyiga kirish menga man etilgan.</div>
  <div id="6"><sup><a href="https://www.kitobook.com/compare/book/24/36/6/" title="сравнение переводов, параллельные ссылки">6</a></sup> Shuning uchun ro‘za kuni sen o‘zing u yerga borasan. U yerdagi odamlarga men senga yozdirgan Egamizning so‘zlarini o‘rama qog‘ozdan o‘qib berasan. O‘sha kuni Yahudoning turli shaharlaridan kelgan xaloyiq Egamizning uyida bo‘ladi, ular ham o‘qiganingni eshitishsin.</div>
  <div id="7"><sup><a href="https://www.kitobook.com/compare/book/24/36/7/" title="сравнение переводов, параллельные ссылки">7</a></sup> Balki ular Egamizga yolvorib, yovuz yo‘llaridan qaytishar. Axir, Egamiz qahru g‘azabini ularga sochishini e’lon qildi!”</div>
  <div id="8"><sup><a href="https://www.kitobook.com/compare/book/24/36/8/" title="сравнение переводов, параллельные ссылки">8</a></sup> Neriyo o‘g‘li Borux Yeremiyoning aytganlarini to‘la–to‘kis bajardi. U Egamizning uyiga bordi, o‘rama qog‘ozga bitilgan Egamizning so‘zlarini o‘qidi.</div>
  <div id="9"><sup><a href="https://www.kitobook.com/compare/book/24/36/9/" title="сравнение переводов, параллельные ссылки">9</a></sup> Bu voqea Yahudo shohi Yo‘shiyo o‘g‘li Yohayiqim hukmronligining beshinchi yili, to‘qqizinchi oyida sodir bo‘ldi. Quddus aholisi bilan Yahudo shaharlaridan kelgan butun xalq Egamizga bag‘ishlab ro‘za tutgan edi.</div>
  <div id="10"><sup><a href="https://www.kitobook.com/compare/book/24/36/10/" title="сравнение переводов, параллельные ссылки">10</a></sup> Shunda Borux Egamiz uyining Yangi darvozasi yonidagi yuqori hovlida joylashgan Shofon o‘g‘li kotib Gamariyoning xonasidan turib, o‘rama qog‘ozga bitilgan Yeremiyoning so‘zlarini butun xalqqa ovoz chiqarib o‘qib berdi.</div>
  <div id="11"><sup><a href="https://www.kitobook.com/compare/book/24/36/11/" title="сравнение переводов, параллельные ссылки">11</a></sup> Gamariyo o‘g‘li Mixiyo o‘rama qog‘ozga bitilgan Egamizning so‘zlarini eshitgach,</div>
  <div id="12"><sup><a href="https://www.kitobook.com/compare/book/24/36/12/" title="сравнение переводов, параллельные ссылки">12</a></sup> darhol shoh saroyidagi kotibning xonasiga jo‘nadi. Barcha a’yonlar o‘sha yerda jamuljam bo‘lib o‘tirgan ekan: ular — kotib Elishama, Shamayo o‘g‘li Daloyo, Axbor o‘g‘li Elnatan, Shofon o‘g‘li Gamariyo, Xanoniyo o‘g‘li Zidqiyo va boshqa a’yonlar edilar.</div>
  <div id="13"><sup><a href="https://www.kitobook.com/compare/book/24/36/13/" title="сравнение переводов, параллельные ссылки">13</a></sup> Borux o‘rama qog‘ozdan xalqqa o‘qib bergan barcha so‘zlarni Mixiyo ularga aytib berdi.</div>
  <div id="14"><sup><a href="https://www.kitobook.com/compare/book/24/36/14/" title="сравнение переводов, параллельные ссылки">14</a></sup> A’yonlar Kushi o‘g‘li Shalamiyo avlodidan bo‘lgan Nataniyo o‘g‘li Yohudini Boruxning oldiga jo‘natib, shunday gapni aytib yubordilar: “Xalqqa o‘qib bergan o‘rama qog‘ozni olib, huzurimizga kelgin.” Neriyo o‘g‘li Borux o‘rama qog‘ozni olib a’yonlarning oldiga bordi.</div>
  <div id="15"><sup><a href="https://www.kitobook.com/compare/book/24/36/15/" title="сравнение переводов, параллельные ссылки">15</a></sup> A’yonlar Boruxga: “Qani, o‘tir, bizga ham o‘rama qog‘ozdagi so‘zlarni o‘qib ber”, dedilar. Borux o‘qidi.</div>
  <div id="16"><sup><a href="https://www.kitobook.com/compare/book/24/36/16/" title="сравнение переводов, параллельные ссылки">16</a></sup> A’yonlar eshitgan so‘zlaridan vahimaga tushib, bir–biriga qarab qoldilar. So‘ng Boruxga: “Bu haqda shohni xabardor qilishimiz zarur”, dedilar.</div>
  <div id="17"><sup><a href="https://www.kitobook.com/compare/book/24/36/17/" title="сравнение переводов, параллельные ссылки">17</a></sup> Ular Boruxdan so‘radilar: — Bularni qayerdan olib yozding? Bu so‘zlarni senga aytgan mabodo Yeremiyo emasmi?</div>
  <div id="18"><sup><a href="https://www.kitobook.com/compare/book/24/36/18/" title="сравнение переводов, параллельные ссылки">18</a></sup> — Ha, Yeremiyoning o‘zi aytib turdi, men esa uning aytganlarini siyoh bilan o‘rama qog‘ozga yozdim, — deb javob berdi Borux.</div>
  <div id="19"><sup><a href="https://www.kitobook.com/compare/book/24/36/19/" title="сравнение переводов, параллельные ссылки">19</a></sup> — Yeremiyo bilan borib, biron joyga yashirinib olinglar, hech kim bu haqda bilmasin, — deb tayinlashdi a’yonlar.</div>
  <div id="20"><sup><a href="https://www.kitobook.com/compare/book/24/36/20/" title="сравнение переводов, параллельные ссылки">20</a></sup> A’yonlar o‘rama qog‘ozni kotib Elishamaning xonasida qoldirdilar, o‘zlari esa shoh huzuriga borib, hamma gapni yetkazdilar.</div>
  <div id="21"><sup><a href="https://www.kitobook.com/compare/book/24/36/21/" title="сравнение переводов, параллельные ссылки">21</a></sup> Shoh o‘rama qog‘ozni olib kelish uchun Yohudini jo‘natdi. Yohudi kotib Elishama xonasidan o‘rama qog‘ozni olib kelib, uni shohga va shoh huzuridagi a’yonlarga o‘qib berdi.</div>
  <div id="22"><sup><a href="https://www.kitobook.com/compare/book/24/36/22/" title="сравнение переводов, параллельные ссылки">22</a></sup> Kech kuz. Shoh qishki saroyida o‘tirar, yonidagi manqalda o‘t yonib turar edi.</div>
  <div id="23"><sup><a href="https://www.kitobook.com/compare/book/24/36/23/" title="сравнение переводов, параллельные ссылки">23</a></sup> Yohudi o‘rama qog‘ozdan uch–to‘rt ustunni o‘qib bo‘lishi bilanoq, shoh Yohayiqim kotibning pichoqchasi bilan o‘ramning o‘sha qismini qirqib, manqaldagi olovga tashlayverdi. U o‘rama qog‘ozning hammasini olovda yondirib bo‘lguncha shunday qilaverdi.</div>
  <div id="24"><sup><a href="https://www.kitobook.com/compare/book/24/36/24/" title="сравнение переводов, параллельные ссылки">24</a></sup> O‘rama qog‘ozdagi so‘zlarni eshitgan shoh bilan xizmatkorlar qo‘rqmadilar, qayg‘udan kiyimlarini yirtmadilar.</div>
  <div id="25"><sup><a href="https://www.kitobook.com/compare/book/24/36/25/" title="сравнение переводов, параллельные ссылки">25</a></sup> Elnatan, Daloyo va Gamariyo shohga yolvorib, o‘rama qog‘ozni yondirmang, deb iltimos qilgan bo‘lsalar ham, shoh ularga quloq solmadi.</div>
  <div id="26"><sup><a href="https://www.kitobook.com/compare/book/24/36/26/" title="сравнение переводов, параллельные ссылки">26</a></sup> U shahzoda Yaraxmalga, Ozriyol o‘g‘li Sarayoga va Abdal o‘g‘li Shalamiyoga, Yeremiyo payg‘ambarni va kotib Boruxni tutib kelinglar, deb buyurdi. Egamiz esa Yeremiyo bilan Boruxni yashirib qo‘ygan edi.</div>
  <div id="27"><sup><a href="https://www.kitobook.com/compare/book/24/36/27/" title="сравнение переводов, параллельные ссылки">27</a></sup> Yeremiyo Boruxga yozdirgan o‘rama qog‘ozni shoh yoqib yuborgandan keyin, Yeremiyoga Egamizning quyidagi so‘zi ayon bo‘ldi:</div>
  <div id="28"><sup><a href="https://www.kitobook.com/compare/book/24/36/28/" title="сравнение переводов, параллельные ссылки">28</a></sup> “Yeremiyo, boshqa bir o‘rama qog‘oz ol. Unga Yahudo shohi Yohayiqim yondirib yuborgan avvalgi o‘rama qog‘ozdagi hamma so‘zlarni yoz.</div>
  <div id="29"><sup><a href="https://www.kitobook.com/compare/book/24/36/29/" title="сравнение переводов, параллельные ссылки">29</a></sup> Yahudo shohi Yohayiqimga esa shunday deb ayt: Egamiz demoqda: — O‘rama qog‘ozda “Bobil shohi albatta keladi, yurtni vayron qiladi, odamlaru hayvonlarni qirib tashlaydi”, deb yozilgani uchun, sen Yeremiyoga do‘q qilibsan, o‘rama qog‘ozni yoqib yuborishga jur’at etibsan.</div>
  <div id="30"><sup><a href="https://www.kitobook.com/compare/book/24/36/30/" title="сравнение переводов, параллельные ссылки">30</a></sup> Shuning uchun, ey Yahudo shohi Yohayiqim, Egamiz sen haqingda shunday demoqda: Sening avlodingdan birontasi ham Dovud taxtida o‘tirmaydi. Sening jasadingni odamlar uloqtirib yuborishadi, o‘liging kunning jaziramasigda, tunning sovug‘ida qoladi.</div>
  <div id="31"><sup><a href="https://www.kitobook.com/compare/book/24/36/31/" title="сравнение переводов, параллельные ссылки">31</a></sup> Men seni, sening avlodingu a’yonlaringni qilgan gunohlaringiz uchun jazolayman. O‘zim aytgan barcha falokatlarni sizlarning boshingizga, Quddus aholisi va Yahudo xalqining boshiga yog‘diraman, chunki sizlar Menga quloq solmadingizlar.”</div>
  <div id="32"><sup><a href="https://www.kitobook.com/compare/book/24/36/32/" title="сравнение переводов, параллельные ссылки">32</a></sup> Yeremiyo boshqa bir o‘rama qog‘oz olib, Neriyo o‘g‘li kotib Boruxga berdi. So‘ng Yahudo shohi Yohayiqim yondirib yuborgan avvalgi o‘rama qog‘ozdagi barcha so‘zlarni unga yozdirdi. Ammo bu safar o‘ramga shunga o‘xshash mazmundagi ko‘p xabarlar qo‘shilgan edi.</div>
</div>