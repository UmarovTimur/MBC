<div itemprop="articleBody" class="text">
  <div id="1"><sup><a href="https://www.kitobook.com/compare/book/24/42/1/" title="сравнение переводов, параллельные ссылки">1</a></sup> Hamma lashkarboshilar, Kariyox o‘g‘li Yo‘xanon, Ho‘shayyo o‘g‘li Ozariyo va kattayu kichik odam</div>
  <div id="2"><sup><a href="https://www.kitobook.com/compare/book/24/42/2/" title="сравнение переводов, параллельные ссылки">2</a></sup> Yeremiyoning oldiga borib, shunday dedilar: “Iltimos, bir og‘iz gapimizga quloq soling. Egangiz Xudoga biz uchun ibodat qiling, tirik qolganlar uchun so‘rang. O‘zingiz ko‘rib turibsiz, ilgarilari biz nihoyatda ko‘pchilik edik, endi esa sanoqli odam qoldik.</div>
  <div id="3"><sup><a href="https://www.kitobook.com/compare/book/24/42/3/" title="сравнение переводов, параллельные ссылки">3</a></sup> Biz qayerga borishimizni, nima qilishimizni Egangiz Xudo bizga ko‘rsatsin.”</div>
  <div id="4"><sup><a href="https://www.kitobook.com/compare/book/24/42/4/" title="сравнение переводов, параллельные ссылки">4</a></sup> Yeremiyo payg‘ambar ularga shunday javob berdi: “Yaxshi, iltimosingizga binoan Egamiz Xudoga ibodat qilaman. Egamiz nimaiki desa hammasini sizlarga aytaman, hech narsani sizlardan yashirmayman.”</div>
  <div id="5"><sup><a href="https://www.kitobook.com/compare/book/24/42/5/" title="сравнение переводов, параллельные ссылки">5</a></sup> Ular esa Yeremiyoga shunday dedilar: “Agar biz Egangiz Xudoning siz orqali aytgan bironta so‘ziga rioya qilmasak, Uning O‘zi oramizda adolatli va sadoqatli shohid bo‘lsin.</div>
  <div id="6"><sup><a href="https://www.kitobook.com/compare/book/24/42/6/" title="сравнение переводов, параллельные ссылки">6</a></sup> Biz Egamiz Xudoning hamma amrlariga, yaxshi yoki yomon bo‘lishidan qat’iy nazar, itoat qilamiz. Egamiz Xudoga itoat qilsak, hammasi yaxshi bo‘ladi.”</div>
  <div id="7"><sup><a href="https://www.kitobook.com/compare/book/24/42/7/" title="сравнение переводов, параллельные ссылки">7</a></sup> Oradan o‘n kun o‘tdi. Yeremiyoga Egamizning so‘zi ayon bo‘ldi.</div>
  <div id="8"><sup><a href="https://www.kitobook.com/compare/book/24/42/8/" title="сравнение переводов, параллельные ссылки">8</a></sup> Yeremiyo Kariyox o‘g‘li Yo‘xanonni, lashkarboshilarni va odamlarning kattayu kichigini to‘plab,</div>
  <div id="9"><sup><a href="https://www.kitobook.com/compare/book/24/42/9/" title="сравнение переводов, параллельные ссылки">9</a></sup> ularga shunday dedi: — Men iltimosingizga binoan Isroil xalqining Xudosi — Egamizga iltijo qildim. U menga shunday dedi:</div>
  <div id="10"><sup><a href="https://www.kitobook.com/compare/book/24/42/10/" title="сравнение переводов, параллельные ссылки">10</a></sup> “Endi shu yurtda qolsangizlargina Men sizlarni barbod qilmayman, balki qayta bunyod etaman, qo‘porib tashlamayman, balki mustahkam o‘rnashtiraman. Sizlarning boshingizga falokat keltirganimdan pushaymonman.”</div>
  <div id="11"><sup><a href="https://www.kitobook.com/compare/book/24/42/11/" title="сравнение переводов, параллельные ссылки">11</a></sup> Egamiz shunday deb aytdi: “Bundan buyon Bobil shohidan qo‘rqmanglar. Men sizlar bilan birgaman. Shunday ekan, undan qo‘rqmanglar. O‘zim sizlarni qutqaraman, uning qo‘lidan ozod qilaman.</div>
  <div id="12"><sup><a href="https://www.kitobook.com/compare/book/24/42/12/" title="сравнение переводов, параллельные ссылки">12</a></sup> Men sizlarga rahm–shafqat qilaman. Bobil shohi sizlarga achinib, ona yurtingizga o‘rnashtiradi.”</div>
  <div id="13"><sup><a href="https://www.kitobook.com/compare/book/24/42/13/" title="сравнение переводов, параллельные ссылки">13</a></sup> Ammo Egangiz Xudoga bo‘ysunmay: “Bu yerda qolmaymiz.</div>
  <div id="14"><sup><a href="https://www.kitobook.com/compare/book/24/42/14/" title="сравнение переводов, параллельные ссылки">14</a></sup> Misrga ketamiz, u yerda urush ko‘rmaymiz, burg‘u sadolarini eshitmaymiz, nonga zor bo‘lmaymiz, u yerda yashaymiz”, deb aytadigan bo‘lsangizlar,</div>
  <div id="15"><sup><a href="https://www.kitobook.com/compare/book/24/42/15/" title="сравнение переводов, параллельные ссылки">15</a></sup> ey Yahudo xalqining omon qolganlari, Egamizning so‘zini eshitib qo‘yinglar! Isroil xalqining Xudosi — Sarvari Olam shunday demoqda: “Agar sizlar Misrga borib, u yerda o‘rnashib olishni qaror qilgan bo‘lsangizlar,</div>
  <div id="16"><sup><a href="https://www.kitobook.com/compare/book/24/42/16/" title="сравнение переводов, параллельные ссылки">16</a></sup> o‘sha yerga borganingizda o‘zlaringiz qo‘rqayotgan urushga duch kelasizlar. Sizlar ocharchilikdan qo‘rqyapsizlar, ammo ocharchilik ketingizdan Misrga ergashib boradi, u yerda nobud bo‘lasizlar.</div>
  <div id="17"><sup><a href="https://www.kitobook.com/compare/book/24/42/17/" title="сравнение переводов, параллельные ссылки">17</a></sup> Misrga borib, u yerda o‘rnashib olishga jazm qilgan har bir kishi qilichdan, ocharchilik va o‘latdan nobud bo‘ladi. Unday odamlardan birontasi ham tirik qolmaydi, Men ularning boshlariga keltiradigan kulfatdan hech kim qochib qutulmaydi.”</div>
  <div id="18"><sup><a href="https://www.kitobook.com/compare/book/24/42/18/" title="сравнение переводов, параллельные ссылки">18</a></sup> Isroil xalqining Xudosi Sarvari Olam shunday demoqda: “Agar sizlar Misrga borgudek bo‘lsangizlar, Men Quddus aholisiga yog‘dirgan qahrimni Misrda sizlarning ustingizga yog‘diraman. Ahvolingizni odamlar ko‘rganda dahshatga tushadi. Sizlarni mazax qilib, nomingizni qarg‘ishlarda ishlatishadi. Sizlar bu yurtni boshqa hech qachon ko‘rmaysizlar.”</div>
  <div id="19"><sup><a href="https://www.kitobook.com/compare/book/24/42/19/" title="сравнение переводов, параллельные ссылки">19</a></sup> Ey, Yahudo xalqining omon qolganlari, Egamiz sizlarga, Misrga bormanglar, deb aytdi. Bilib qo‘yinglar, bugun men sizlarni ogohlantirib qo‘yyapman,</div>
  <div id="20"><sup><a href="https://www.kitobook.com/compare/book/24/42/20/" title="сравнение переводов, параллельные ссылки">20</a></sup> sizlar katta xato qilyapsizlar. O‘zlaringiz meni Egangiz Xudoning oldiga jo‘natib: “Iltimos, Egamiz Xudoga iltijo qil, Egamiz Xudo nima desa, hammasini qilamiz”, degan edingizlar.</div>
  <div id="21"><sup><a href="https://www.kitobook.com/compare/book/24/42/21/" title="сравнение переводов, параллельные ссылки">21</a></sup> Egangiz Xudoning menga aytgan hamma so‘zlarini bugun sizlarga aytdim, ammo sizlar Uning aytgan bironta so‘ziga itoat qilishni xohlamayapsizlar.</div>
  <div id="22"><sup><a href="https://www.kitobook.com/compare/book/24/42/22/" title="сравнение переводов, параллельные ссылки">22</a></sup> Sizlarga aytib qo‘yay: bormoqchi bo‘layotgan joyingizda sizlar qilichdan, ocharchilik va o‘latdan nobud bo‘lasizlar.</div>
</div>