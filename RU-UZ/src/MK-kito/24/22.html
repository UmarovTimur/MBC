<div itemprop="articleBody" class="text">
  <div id="1"><sup><a href="https://www.kitobook.com/compare/book/24/22/1/" title="сравнение переводов, параллельные ссылки">1</a></sup> Egamiz menga shunday dedi: “Yahudo shohi saroyiga borib, quyidagi gaplarimni ayt:</div>
  <div id="2"><sup><a href="https://www.kitobook.com/compare/book/24/22/2/" title="сравнение переводов, параллельные ссылки">2</a></sup> Ey, Dovud taxtida o‘tirgan Yahudo shohi, eshit. A’yonlaring va mana bu saroyga kirgan odamlaring ham sen bilan birga Egamizning so‘zini eshitsin.</div>
  <div id="3"><sup><a href="https://www.kitobook.com/compare/book/24/22/3/" title="сравнение переводов, параллельные ссылки">3</a></sup> Egamiz shunday demoqda: Adolat va to‘g‘rilik bilan ish tuting. Jabrdiydalarni zo‘ravonlarning qo‘lidan qutqaring. Musofirlarga, yetim va bevalarga nohaqlik qilmang, ularni ezmang. Bu yerda begunoh odamning qonini to‘kmang.</div>
  <div id="4"><sup><a href="https://www.kitobook.com/compare/book/24/22/4/" title="сравнение переводов, параллельные ссылки">4</a></sup> Bordi– yu, sizlar haqiqatan ham bularga rioya qilsangizlar, Quddus taxtida doim Dovud naslidan bo‘lgan shoh o‘tiradi. Jang aravalariyu otlar mingan shohlar saroy darvozalaridan kirishadi. A’yonlar va xalq ham ular bilan birga kiradi.</div>
  <div id="5"><sup><a href="https://www.kitobook.com/compare/book/24/22/5/" title="сравнение переводов, параллельные ссылки">5</a></sup> Bordi–yu, bu amrlarimga rioya qilmasangizlar, Men O‘zimning nomim haqi ont ichib aytamanki, bu saroy vayron bo‘ladi.” Egamizning kalomi shudir.</div>
  <div id="6"><sup><a href="https://www.kitobook.com/compare/book/24/22/6/" title="сравнение переводов, параллельные ссылки">6</a></sup> Egamiz Yahudo shohining saroyi haqida shunday demoqda: “Sen Men uchun go‘zal Gilad yurtiga o‘xshaysan, Bamisoli Lubnonning yuksak cho‘qqilarisan. Lekin qasam ichib aytamanki, sen sahroga o‘xshab qolasan, Huvullagan bir shaharga aylanib qolasan.</div>
  <div id="7"><sup><a href="https://www.kitobook.com/compare/book/24/22/7/" title="сравнение переводов, параллельные ссылки">7</a></sup> Senga qarshi bosqinchilarni jo‘nataman, Qurollangan odamlarni yuboraman. Ular sara sadrlaringni kesadilar, Yog‘ochlaringni olovga tashlaydilar.</div>
  <div id="8"><sup><a href="https://www.kitobook.com/compare/book/24/22/8/" title="сравнение переводов, параллельные ссылки">8</a></sup> Ko‘plab xalqlar bu shahar oldidan o‘tayotib, bir–birlaridan: “Nega Egamiz bunday buyuk shaharni shu ko‘yga solgan ekan–a?” deb so‘raydilar.</div>
  <div id="9"><sup><a href="https://www.kitobook.com/compare/book/24/22/9/" title="сравнение переводов, параллельные ссылки">9</a></sup> Ularga shunday javob berishadi: “Shahar aholisi o‘zlarining Egasi Xudo bilan tuzgan ahdini buzdi. Boshqa xudolarga sajda qilib, xizmat qiladigan bo‘ldi.”</div>
  <div id="10"><sup><a href="https://www.kitobook.com/compare/book/24/22/10/" title="сравнение переводов, параллельные ссылки">10</a></sup> O‘lgan shohingiz uchun yig‘lamang, U uchun aza tutmang. Undan ko‘ra surgun bo‘lgan shahzodangiz uchun qayg‘uring, U uchun achchiq–achchiq ko‘z yosh to‘king. Axir, u endi qaytib kelmaydi, Ona yurtini boshqa ko‘rmaydi.</div>
  <div id="11"><sup><a href="https://www.kitobook.com/compare/book/24/22/11/" title="сравнение переводов, параллельные ссылки">11</a></sup> Shoh Yo‘shiyodan keyin Yahudo taxtiga Yo‘shiyoning o‘g‘li Yohuxoz o‘tirgan edi. Shoh Yohuxoz surgun qilingandan keyin Egamiz u haqda shunday dedi: “U bu yerga hech qachon qaytib kelmaydi.</div>
  <div id="12"><sup><a href="https://www.kitobook.com/compare/book/24/22/12/" title="сравнение переводов, параллельные ссылки">12</a></sup> Surgun qilingan yerda olamdan o‘tadi, bu yurtni boshqa ko‘rmaydi.”</div>
  <div id="13"><sup><a href="https://www.kitobook.com/compare/book/24/22/13/" title="сравнение переводов, параллельные ссылки">13</a></sup> “Uyini nohaqlik bilan qurganning holiga voy! Yuqori xonalarini adolatsizlik bilan bino qilganning holiga voy! Bunday odam birodarini tekinga ishlatadi, Uning mehnat haqini bermaydi.</div>
  <div id="14"><sup><a href="https://www.kitobook.com/compare/book/24/22/14/" title="сравнение переводов, параллельные ссылки">14</a></sup> U shunday deydi: “Mana, o‘zim uchun katta saroy qurdim, Yuqori qavatdagi xonalarni keng qildirdim.” U uyiga katta oynalar qo‘ydirmoqda, Devorlarini sadr yog‘ochi bilan qoplamoqda, Ularni qirmizi rangga bo‘yamoqda.</div>
  <div id="15"><sup><a href="https://www.kitobook.com/compare/book/24/22/15/" title="сравнение переводов, параллельные ссылки">15</a></sup> Sen o‘zing uchun ko‘p sadr yog‘ochini yig‘ding, Bu bilan sen yaxshi shoh bo‘lib qolmading! Sening otang ham xohlaganicha yeb–ichgan, Ammo doim haqiqatu adolatni o‘rnatgan. Shu sababdan uning ishi yurishgan.</div>
  <div id="16"><sup><a href="https://www.kitobook.com/compare/book/24/22/16/" title="сравнение переводов, параллельные ссылки">16</a></sup> U faqiru bechorani himoya qilgan, Shuning uchun farovon hayot kechirgan. Xudoni bilish degani shu emasmi?!” Egamizning kalomi shudir.</div>
  <div id="17"><sup><a href="https://www.kitobook.com/compare/book/24/22/17/" title="сравнение переводов, параллельные ссылки">17</a></sup> “Sen esa faqat nohaq foydani ko‘zlaysan. Begunoh odamning qonini to‘kasan, Zo‘ravonlik va zulm o‘tkazasan.”</div>
  <div id="18"><sup><a href="https://www.kitobook.com/compare/book/24/22/18/" title="сравнение переводов, параллельные ссылки">18</a></sup> Shu sababdan Yo‘shiyo o‘g‘li Yahudo shohi Yohayiqim haqida Egamiz shunday demoqda: “Uning uchun hech kim aza tutmaydi, “Voy, jigarim! Voy, jigarim!” deya yig‘lamaydi. “Xo‘jayinim! Olampanohim!” deya hech kim kayg‘urmaydi.</div>
  <div id="19"><sup><a href="https://www.kitobook.com/compare/book/24/22/19/" title="сравнение переводов, параллельные ссылки">19</a></sup> Uni o‘lgan eshakning ahvoliga soladilar, Quddus darvozalaridan sudrab chiqib, otib yuboradilar.</div>
  <div id="20"><sup><a href="https://www.kitobook.com/compare/book/24/22/20/" title="сравнение переводов, параллельные ссылки">20</a></sup> Ey Quddus, Lubnonga chiqib faryod qilgin, Bashan o‘lkasiga borib, xitob etgin. Aborim tog‘larida turib, ovozing boricha baqirgin, Chunki hamma o‘ynashlaring yo‘q bo‘ldi.</div>
  <div id="21"><sup><a href="https://www.kitobook.com/compare/book/24/22/21/" title="сравнение переводов, параллельные ссылки">21</a></sup> Farog‘atda yashaganingda, senga gapirdim, Sen esa “Gapingga quloq solmayman!” deb aytding. Ha, yoshligingdan shu yo‘lni tutgansan, Gapimga sen kirmagansan.</div>
  <div id="22"><sup><a href="https://www.kitobook.com/compare/book/24/22/22/" title="сравнение переводов, параллельные ссылки">22</a></sup> Shamol hamma cho‘ponlaringni supurib ketadi, O‘ynashlaring surgun bo‘ladi. Sen esa qabih ishlaring tufayli uyatda qolasan, Sharmandayi sharmisor bo‘lasan.</div>
  <div id="23"><sup><a href="https://www.kitobook.com/compare/book/24/22/23/" title="сравнение переводов, параллельные ссылки">23</a></sup> Sen “Lubnon” saroyida yashab yuribsan, Sadr daraxtlari orasida in qurgansan, Ammo tug‘ayotgan ayol kabi dard chekasan, Azobdan ingraysan.</div>
  <div id="24"><sup><a href="https://www.kitobook.com/compare/book/24/22/24/" title="сравнение переводов, параллельные ссылки">24</a></sup> Yohayiqim o‘g‘li Yohayixin haqida Egamiz shunday demoqda: “Ey Yahudo shohi Yohayixin, bordi–yu, sen Mening o‘ng qo‘limdagi muhr uzugim bo‘lganingda edi, Men barhayot Xudo bo‘lganim haqi ont ichib aytamanki, seni uloqtirib tashlagan bo‘lar edim.</div>
  <div id="25"><sup><a href="https://www.kitobook.com/compare/book/24/22/25/" title="сравнение переводов, параллельные ссылки">25</a></sup> Sen kimdan qo‘rqsang, seni o‘shaning qo‘liga beraman, senda qasdi borlarning qo‘liga topshiraman. Seni shoh Navuxadnazarning va Bobilliklarning qo‘liga beraman.</div>
  <div id="26"><sup><a href="https://www.kitobook.com/compare/book/24/22/26/" title="сравнение переводов, параллельные ссылки">26</a></sup> Seni va seni tuqqan onangni begona bir yurtga, kindik qoning to‘kilmagan bir yerga uloqtirib yuboraman. Sizlar o‘sha yerda o‘lasizlar.</div>
  <div id="27"><sup><a href="https://www.kitobook.com/compare/book/24/22/27/" title="сравнение переводов, параллельные ссылки">27</a></sup> Sizlar bu yurtga qaytib kelishni orzu qilasizlar, ammo qaytib kelmaysizlar.”</div>
  <div id="28"><sup><a href="https://www.kitobook.com/compare/book/24/22/28/" title="сравнение переводов, параллельные ссылки">28</a></sup> Yohayixin tashlab yuboriladigan siniq xumday bo‘lib qoladi, Hech kimga kerak bo‘lmaydigan sopol idishga o‘xshab qoladi. U bolalari bilan surgun bo‘ladi! O‘zi bilmagan yurtga uloqtirib tashlanadi!</div>
  <div id="29"><sup><a href="https://www.kitobook.com/compare/book/24/22/29/" title="сравнение переводов, параллельные ссылки">29</a></sup> Ey yurt, yurt, yurt! Egamizning so‘zini eshit!</div>
  <div id="30"><sup><a href="https://www.kitobook.com/compare/book/24/22/30/" title="сравнение переводов, параллельные ссылки">30</a></sup> Egamiz shunday demoqda: “Bu odamning farzandlarini nasabnomaga kiritmang, Uni hayotda omadi yo‘q, deb qayd qiling. Uning zurriyotidan birortasi muvaffaqiyat qozonmas, Birortasi Dovud taxtiga chiqa olmas. Yahudoda ular hech qachon hukmronlik qilmaydilar.”</div>
</div>