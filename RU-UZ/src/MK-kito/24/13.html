<div itemprop="articleBody" class="text">
  <div id="1"><sup><a href="https://www.kitobook.com/compare/book/24/13/1/" title="сравнение переводов, параллельные ссылки">1</a></sup> Egamiz menga shunday dedi: “Bor, o‘zing uchun zig‘ir qiyiqcha sotib ol. Uni belingga bog‘la, ammo suvga tekkizma.”</div>
  <div id="2"><sup><a href="https://www.kitobook.com/compare/book/24/13/2/" title="сравнение переводов, параллельные ссылки">2</a></sup> Egamizning amriga binoan men qiyiqcha sotib olib, belimga bog‘lab oldim.</div>
  <div id="3"><sup><a href="https://www.kitobook.com/compare/book/24/13/3/" title="сравнение переводов, параллельные ссылки">3</a></sup> Keyin Egamiz menga shu so‘zini ayon qildi:</div>
  <div id="4"><sup><a href="https://www.kitobook.com/compare/book/24/13/4/" title="сравнение переводов, параллельные ссылки">4</a></sup> “Sotib olgan belingdagi qiyiqchani qo‘lingga olginu Poro anhorining bo‘yiga tush. Qiyqchani qoyaning yoriq joyiga yashirib qo‘y.”</div>
  <div id="5"><sup><a href="https://www.kitobook.com/compare/book/24/13/5/" title="сравнение переводов, параллельные ссылки">5</a></sup> Men Egamiz buyurganidek qildim. Qiyiqchani Poro anhorining bo‘yiga yashirib qo‘ydim.</div>
  <div id="6"><sup><a href="https://www.kitobook.com/compare/book/24/13/6/" title="сравнение переводов, параллельные ссылки">6</a></sup> Oradan ancha kun o‘tgandan so‘ng, Egamiz menga shunday dedi: “Qani, Poro anhorining bo‘yiga bor, Mening amrimga binoan u yerda yashirib qo‘ygan qiyiqchani olib kel.”</div>
  <div id="7"><sup><a href="https://www.kitobook.com/compare/book/24/13/7/" title="сравнение переводов, параллельные ссылки">7</a></sup> Shunda men borib, qiyiqchani o‘zim yashirib qo‘ygan joydan kovlab oldim. Ammo qiyiqcha chirib ketgan, hech narsaga yaramaydigan bo‘lib qolgan edi.</div>
  <div id="8"><sup><a href="https://www.kitobook.com/compare/book/24/13/8/" title="сравнение переводов, параллельные ссылки">8</a></sup> Shunda Egamiz menga O‘z so‘zini ayon qildi.</div>
  <div id="9"><sup><a href="https://www.kitobook.com/compare/book/24/13/9/" title="сравнение переводов, параллельные ссылки">9</a></sup> Egamiz shunday demoqda: “Men Yahudo xalqining mag‘rurligini va Quddus aholisining takabburligini qiyiqcha kabi chiritaman.</div>
  <div id="10"><sup><a href="https://www.kitobook.com/compare/book/24/13/10/" title="сравнение переводов, параллельные ссылки">10</a></sup> Bu fosiq xalq so‘zlarimni eshitishdan bosh tortdi, o‘jar yuragining xohishini bajardi. Begona xudolarga ergashdi, ularga xizmat qilib, sajda etdi. Ular o‘sha chirib ketgan qiyiqcha kabi, hech narsaga yaramaydigan bo‘ladilar.</div>
  <div id="11"><sup><a href="https://www.kitobook.com/compare/book/24/13/11/" title="сравнение переводов, параллельные ссылки">11</a></sup> Qiyiqcha odamning beliga yopishib turgani kabi, Men jamiki Isroil va Yahudo xalqlarini O‘zimga yaqin tutar edim: Ular Mening xalqim bo‘lishadi, Menga shon–shuhrat, olqishlar va sharaf keltirishadi, deb shunday qilgan edim. Ammo ular quloq solmadilar.” Egamizning kalomi shudir.</div>
  <div id="12"><sup><a href="https://www.kitobook.com/compare/book/24/13/12/" title="сравнение переводов, параллельные ссылки">12</a></sup> Isroil xalqining Xudosi — Egamiz menga shunday dedi: “Yeremiyo, xalqqa ayt: Sharob meshlari sharob bilan to‘ldirilishi kerak. Bordi– yu, ular senga: “Sharob meshlari sharob bilan to‘ldirilishi kerakligini o‘zimiz ham bilamiz”, deb aytishsa,</div>
  <div id="13"><sup><a href="https://www.kitobook.com/compare/book/24/13/13/" title="сравнение переводов, параллельные ссылки">13</a></sup> sen ularga shunday deb javob ber: “Egamiz demoqda: Men bu yurtdagi hamma odamlarni mast qilaman. Dovud taxtida o‘tirgan shohdan tortib, ruhoniylar, payg‘ambarlar va Quddusning butun aholisigacha — hammani mast qilaman.</div>
  <div id="14"><sup><a href="https://www.kitobook.com/compare/book/24/13/14/" title="сравнение переводов, параллельные ссылки">14</a></sup> Men ularni bir–birlariga, ota–onalarni bolalariga qarshi qilib qo‘yaman. Ularni ayamay yo‘q qilib tashlayman, ularga achinmayman, rahm– shafqat qilmayman.” Egamizning kalomi shudir.</div>
  <div id="15"><sup><a href="https://www.kitobook.com/compare/book/24/13/15/" title="сравнение переводов, параллельные ссылки">15</a></sup> Eshitinglar, quloq solinglar, Katta ketmanglar, Zotan, Egamiz gapirmoqda.</div>
  <div id="16"><sup><a href="https://www.kitobook.com/compare/book/24/13/16/" title="сравнение переводов, параллельные ссылки">16</a></sup> Xudo ustingizga zulmat yubormasdan oldin, Qorong‘i qirlarda qoqilmasingizdan oldin, Egangiz Xudoni ulug‘lang. Aks holda siz kutayotgan yorug‘likni U zulmatga aylantiradi, Uni tim qorong‘i qiladi.</div>
  <div id="17"><sup><a href="https://www.kitobook.com/compare/book/24/13/17/" title="сравнение переводов, параллельные ссылки">17</a></sup> Agar siz gaplarimga quloq solmasangiz, Mag‘rurligingiz uchun qalbim pinhon yig‘laydi. Men achchiq–achchiq ko‘z yosh to‘kaman, Axir, Egamizning qo‘ylari Asirlikka olib ketiladi.</div>
  <div id="18"><sup><a href="https://www.kitobook.com/compare/book/24/13/18/" title="сравнение переводов, параллельные ссылки">18</a></sup> Egamiz menga dedi: “Shohga va ona malikaga shunday degin: Taxtdan tushinglar, Axir, chiroyli tojingiz Boshingizdan tushib ketdi.</div>
  <div id="19"><sup><a href="https://www.kitobook.com/compare/book/24/13/19/" title="сравнение переводов, параллельные ссылки">19</a></sup> Nagav cho‘lidagi shaharlar berkitilgan, Darvozalarni ochadigan kimsa yo‘q. Yahudo xalqi asirlikka olib ketildi, Ha, butun xalq surgun qilindi.”</div>
  <div id="20"><sup><a href="https://www.kitobook.com/compare/book/24/13/20/" title="сравнение переводов, параллельные ссылки">20</a></sup> Ey Quddus, shimoldan kelayotganlarga bir qara! Qani sening chiroyli qo‘ylaring? Qani senga topshirilgan suruving?</div>
  <div id="21"><sup><a href="https://www.kitobook.com/compare/book/24/13/21/" title="сравнение переводов, параллельные ссылки">21</a></sup> Sen ittifoqdoshlaringga o‘zing ustozlik qilgan eding, Egamiz o‘shalarni boshingga chiqarganda, nima der ekansan? Shunda sen to‘lg‘oq tutgan ayolday bo‘lib qolasan–ku! Dard azobida qolib ketasan–ku!</div>
  <div id="22"><sup><a href="https://www.kitobook.com/compare/book/24/13/22/" title="сравнение переводов, параллельные ссылки">22</a></sup> “Nega bular boshimga tushdi?” dersan. Sen ko‘p gunoh qilding, Etaging ko‘tarildi, xo‘rlanding.</div>
  <div id="23"><sup><a href="https://www.kitobook.com/compare/book/24/13/23/" title="сравнение переводов, параллельные ссылки">23</a></sup> Habashistonlik terisining rangini o‘zgartira oladimi?! Qoplon terisidagi xollarini yo‘qota oladimi?! Shu singari sizlar ham yaxshilik qila olmaysizlar, Yomonlik qilishga odatlanib qolgansizlar!</div>
  <div id="24"><sup><a href="https://www.kitobook.com/compare/book/24/13/24/" title="сравнение переводов, параллельные ссылки">24</a></sup> Garmsel somonni to‘zg‘itganday, Egamiz ham sizlarni sochib tashlaydi.</div>
  <div id="25"><sup><a href="https://www.kitobook.com/compare/book/24/13/25/" title="сравнение переводов, параллельные ссылки">25</a></sup> Bu sizlarning qismatingizdir, Boshingizga yog‘iladigan kulfatingizdir. Sizlar Egamizni unutdingizlar, Soxta xudolarga inondingizlar.</div>
  <div id="26"><sup><a href="https://www.kitobook.com/compare/book/24/13/26/" title="сравнение переводов, параллельные ссылки">26</a></sup> Xudo ko‘ylagingiz etagini baland ko‘taradi, Sharmandangizni chiqaradi.</div>
  <div id="27"><sup><a href="https://www.kitobook.com/compare/book/24/13/27/" title="сравнение переводов, параллельные ссылки">27</a></sup> U ko‘rdi dalalarda, qirlarda Qilgan jirkanch ishlaringizni, Zino va shahvoniy qiyqiriqlaringizni. Ko‘rdi uyatsizlarcha qilgan fohishabozligingizni. Ey Quddus, holingga voy! Qachongacha bulg‘anib yurasan?!</div>
</div>