<div itemprop="articleBody" class="text">
  <div id="1"><sup><a href="https://www.kitobook.com/compare/book/29/01/1/" title="сравнение переводов, параллельные ссылки">1</a></sup> Patuval o‘g‘li Yo‘elga Egamiz shu so‘zlarni ayon qildi:</div>
  <div id="2"><sup><a href="https://www.kitobook.com/compare/book/29/01/2/" title="сравнение переводов, параллельные ссылки">2</a></sup> Ey, oqsoqollar, buni eshiting! Yahudo odamlari, siz quloq tuting! Yuz berganmi hech bunday falokat Sizning yoki ota–bobolaringiz zamonida?!</div>
  <div id="3"><sup><a href="https://www.kitobook.com/compare/book/29/01/3/" title="сравнение переводов, параллельные ссылки">3</a></sup> Bu haqda farzandlaringizga ayting siz, Bolalariga so‘zlab bersin farzandlaringiz, Keyingi avlodga yetkazsin nabiralaringiz.</div>
  <div id="4"><sup><a href="https://www.kitobook.com/compare/book/29/01/4/" title="сравнение переводов, параллельные ссылки">4</a></sup> Qirg‘in keltiruvchi chigirtkadan qolganini Yeb bitirdi kemiruvchi chigirtka galasi. Kemiruvchi chigirtka galasidan qolganini Yeb bitirdi sakraydigan chigirtka galasi. Sakraydigan chigirtkadan qolganini Yeb bitirdi qirtishlovchi chigirtka galasi.</div>
  <div id="5"><sup><a href="https://www.kitobook.com/compare/book/29/01/5/" title="сравнение переводов, параллельные ссылки">5</a></sup> Uyg‘oninglar, ey, mayxo‘rlar, yig‘langlar! Ey, sharobxo‘rlar, faryod qilinglar! Sharob og‘zingizdan tortib olindi, axir.</div>
  <div id="6"><sup><a href="https://www.kitobook.com/compare/book/29/01/6/" title="сравнение переводов, параллельные ссылки">6</a></sup> Bostirib keldi yurtimizga lashkarlar, Son–sanoqsiz kuchli bahodirlar. Arslon tishiga o‘xshar tishlari, Go‘yo urg‘ochi arslonniki qoziq tishlari.</div>
  <div id="7"><sup><a href="https://www.kitobook.com/compare/book/29/01/7/" title="сравнение переводов, параллельные ссылки">7</a></sup> Uzumzorlarimizni ular payhon qilishdi, Anjir daraxtlarimizni sindirishdi, Shoxlariyu novdalar po‘stlog‘in shilib, Hammasini ship–shiydam qilishdi.</div>
  <div id="8"><sup><a href="https://www.kitobook.com/compare/book/29/01/8/" title="сравнение переводов, параллельные ссылки">8</a></sup> Qanorga o‘raning, ey, odamlar, faryod qiling, Kuyovidan judo bo‘lgan kelinchak kabi.</div>
  <div id="9"><sup><a href="https://www.kitobook.com/compare/book/29/01/9/" title="сравнение переводов, параллельные ссылки">9</a></sup> Egamiz uyidan uzilgan sharob, don nazri, Aza tutayotir Egamizning xizmatkor ruhoniylari.</div>
  <div id="10"><sup><a href="https://www.kitobook.com/compare/book/29/01/10/" title="сравнение переводов, параллельные ссылки">10</a></sup> Xarob bo‘ldi ekinzorlar, Motam tutayotir dalalar. Bug‘doy boshoqlari qovjirab qoldi, Uzum sharbati ham oqmay to‘xtadi, zaytun moyi ham tamom quridi.</div>
  <div id="11"><sup><a href="https://www.kitobook.com/compare/book/29/01/11/" title="сравнение переводов, параллельные ссылки">11</a></sup> Qayg‘urmaysizlarmi, ey, dehqonlar?! Faryod solmaysizlarmi, ey, bog‘bonlar?! Nobud bo‘lib ketdi–ku arpa, bug‘doyingiz, Xarob bo‘lib ketdi–ku jamiki hosilingiz.</div>
  <div id="12"><sup><a href="https://www.kitobook.com/compare/book/29/01/12/" title="сравнение переводов, параллельные ссылки">12</a></sup> Uzum toki so‘lidi, anjir daraxti quridi. Xazon bo‘ldi anor, xurmo, olma — hamma daraxtlar. Inson sevinchi tamom qurib bitdi!</div>
  <div id="13"><sup><a href="https://www.kitobook.com/compare/book/29/01/13/" title="сравнение переводов, параллельные ссылки">13</a></sup> Qanorga o‘ranib motam tuting, ey, ruhoniylar! Faryod qiling qurbongohda xizmat qiladiganlar! Tunni ham qanorda o‘tkazing sizlar, Ey, Xudoyimning xizmatida yurganlar! Xudoyingiz uyida nazr qilgani Don va sharob qolmadi, axir.</div>
  <div id="14"><sup><a href="https://www.kitobook.com/compare/book/29/01/14/" title="сравнение переводов, параллельные ссылки">14</a></sup> Ro‘za kunlarini belgilanglar, O‘sha kunlarga yig‘in e’lon qilinglar. Yig‘ib kelinglar oqsoqollarni, Yurtning jamiki aholisini. Egangiz Xudoning uyiga yig‘inglar, Egamizga iltijo qilib yolvoringlar!</div>
  <div id="15"><sup><a href="https://www.kitobook.com/compare/book/29/01/15/" title="сравнение переводов, параллельные ссылки">15</a></sup> Sho‘rimiz qurisin, evoh! Egamizning kuniga oz qoldi, Qodir Xudo kulfat keltiradi!</div>
  <div id="16"><sup><a href="https://www.kitobook.com/compare/book/29/01/16/" title="сравнение переводов, параллельные ссылки">16</a></sup> Rizq–ro‘zimiz ko‘z o‘ngimizda qirqildi–ku! Xudoyimiz uyida shod–xurramlik tugadi–ku!</div>
  <div id="17"><sup><a href="https://www.kitobook.com/compare/book/29/01/17/" title="сравнение переводов, параллельные ссылки">17</a></sup> Kesaklar tagida urug‘lar nobud bo‘ldi, Donli ekinlar unmasdan qoldi. Omborxonalar bo‘m–bo‘sh yotibdi, Don omborlari xarob bo‘libdi.</div>
  <div id="18"><sup><a href="https://www.kitobook.com/compare/book/29/01/18/" title="сравнение переводов, параллельные ссылки">18</a></sup> Ingramoqda hayvonlar naqadar! Axir, qurigan–ku o‘tloqlar. Daydib yurar mol podalari, Gangigan hatto qo‘y suruvlari.</div>
  <div id="19"><sup><a href="https://www.kitobook.com/compare/book/29/01/19/" title="сравнение переводов, параллельные ссылки">19</a></sup> Ey Egam, Senga men faryod qilurman! Axir, olov yamladi dashtdagi yaylovlarni, Yong‘in yo‘q qildi daladagi daraxtlarni.</div>
  <div id="20"><sup><a href="https://www.kitobook.com/compare/book/29/01/20/" title="сравнение переводов, параллельные ссылки">20</a></sup> Hatto yovvoyi hayvonlar ham Senga nola qilmoqda! Axir, irmoqlar ham qurib ketdi, Dashtdagi yaylovlarni olov yamladi.</div>
</div>