<div itemprop="articleBody" class="text">
  <div id="1"><sup><a href="https://www.kitobook.com/compare/book/06/23/1/" title="сравнение переводов, параллельные ссылки">1</a></sup> Ancha yillar o‘tdi, EgamizIsroil xalqiga ularning atroflaridagi dushmanlaridan tinchlik bergan edi. Yoshua ham yoshi ancha o‘tib, qarib qolgan edi.</div>
  <div id="2"><sup><a href="https://www.kitobook.com/compare/book/06/23/2/" title="сравнение переводов, параллельные ссылки">2</a></sup> U butun Isroil xalqini, ularning oqsoqollariyu boshliqlarini, hakam va nazoratchilarini chaqirib shunday dedi: “Mening yoshim ham o‘tdi, ancha qarib qoldim.</div>
  <div id="3"><sup><a href="https://www.kitobook.com/compare/book/06/23/3/" title="сравнение переводов, параллельные ссылки">3</a></sup> Egangiz Xudo sizlar uchun atrofingizdagi xalqlarni nima qilganini ko‘rdingiz. Egangiz Xudoning O‘zi sizlar uchun jang qildi.</div>
  <div id="4"><sup><a href="https://www.kitobook.com/compare/book/06/23/4/" title="сравнение переводов, параллельные ссылки">4</a></sup> Men Isroil xalqining qabilalariga sharqda Iordan daryosidan boshlab g‘arbdagi O‘rta yer dengizigacha bo‘lgan yerlarni mulk qilib berdim. Men sizlarga mag‘lub bo‘lgan xalqlarning ham, hali mag‘lub qilinmagan xalqlarning ham yerlarini berdim.</div>
  <div id="5"><sup><a href="https://www.kitobook.com/compare/book/06/23/5/" title="сравнение переводов, параллельные ссылки">5</a></sup> Egangiz Xudoning O‘zi o‘sha xalqlarni oldingizdan haydab, orqaga chekintiradi. Egangiz Xudoning O‘zi va’da qilganday, sizlar ularning yerlarini egallaysizlar.</div>
  <div id="6"><sup><a href="https://www.kitobook.com/compare/book/06/23/6/" title="сравнение переводов, параллельные ссылки">6</a></sup> Musoning Tavrot kitobida yozilgan barcha qonunlardan chetga chiqmanglar. Ularni bitta ham qoldirmay bajaringlar.</div>
  <div id="7"><sup><a href="https://www.kitobook.com/compare/book/06/23/7/" title="сравнение переводов, параллельные ссылки">7</a></sup> Orangizda qolgan o‘zga xalqlarga qo‘shilmanglar. Ularning xudolarining nomlarini tilga ham olmanglar, o‘sha xudolarning nomi bilan qasam ichmanglar. U xudolarga sajda ham qilmanglar, xizmat ham qilmanglar.</div>
  <div id="8"><sup><a href="https://www.kitobook.com/compare/book/06/23/8/" title="сравнение переводов, параллельные ссылки">8</a></sup> Ammo shu paytgacha qilib kelganingizday, Egangiz Xudoga sodiq qolinglar.</div>
  <div id="9"><sup><a href="https://www.kitobook.com/compare/book/06/23/9/" title="сравнение переводов, параллельные ссылки">9</a></sup> Egamiz sizlarning oldingizdan katta va kuchli xalqlarni haydab chiqardi, mana shu kungacha hech kim sizlarga bas kela olgani yo‘q.</div>
  <div id="10"><sup><a href="https://www.kitobook.com/compare/book/06/23/10/" title="сравнение переводов, параллельные ссылки">10</a></sup> Egangiz Xudo va’da qilganday, Uning O‘zi sizlar uchun jang qiladi. Dushmanlarning mingtasi bittangizga bas kela olmaydi.</div>
  <div id="11"><sup><a href="https://www.kitobook.com/compare/book/06/23/11/" title="сравнение переводов, параллельные ссылки">11</a></sup> Shuning uchun doimo chin dildan Egangiz Xudoni sevinglar.</div>
  <div id="12"><sup><a href="https://www.kitobook.com/compare/book/06/23/12/" title="сравнение переводов, параллельные ссылки">12</a></sup> Undan yuz o‘girmang, orangizdagi o‘zga xalqlar bilan aralashmang, ular bilan quda–andachilik qilmang.</div>
  <div id="13"><sup><a href="https://www.kitobook.com/compare/book/06/23/13/" title="сравнение переводов, параллельные ссылки">13</a></sup> Agar shunday qilsangiz, bilib qo‘yingki, Egangiz Xudo o‘sha xalqlarni sizlarning oldingizdan boshqa haydab chiqarmaydi. Ular sizlarga qopqon va tuzoqday, biqinlaringizga qamchiday, ko‘zlaringizga esa tikanday bo‘ladi. Oxiri, Egangiz Xudo sizlarga bergan mana shu hosildor yurtda birortangiz ham tirik qolmaysiz.</div>
  <div id="14"><sup><a href="https://www.kitobook.com/compare/book/06/23/14/" title="сравнение переводов, параллельные ссылки">14</a></sup> Men ham bir bandaman, umrim oxirlab boryapti. Shubhasiz, hammangiz bilasiz, Egangiz Xudo sizlarga yaxshi va’dalar bergan edi, shu va’dalarning hammasi ro‘yobga chiqdi, ularning birortasi ham bajarilmay qolmadi.</div>
  <div id="15"><sup><a href="https://www.kitobook.com/compare/book/06/23/15/" title="сравнение переводов, параллельные ссылки">15</a></sup> Egangiz Xudo sizlarga va’da qilgan barcha yaxshi narsalarni ro‘yobga chiqardi. Agar Egamizga itoat qilmasangiz, U sizlarni ogohlantirib aytgan kulfatlarni boshingizga soladi. Oqibatda U sizlarga bergan mana shu hosildor yurtdan sizlarni butunlay yo‘q qilib tashlaydi.</div>
  <div id="16"><sup><a href="https://www.kitobook.com/compare/book/06/23/16/" title="сравнение переводов, параллельные ссылки">16</a></sup> Agar sizlar Egangiz Xudo bilan qilgan ahdni buzib, boshqa xudolarga ergashsangiz, ularga xizmat qilib, sajda qilsangiz, sizlarga qarshi Egamizning g‘azabi qo‘zg‘aydi–da, U sizlarga bergan mana shu hosildor yurtdan tezda qirilib ketasizlar.”</div>
</div>