<div itemprop="articleBody" class="text">
  <div id="1"><sup><a href="https://www.kitobook.com/compare/book/06/22/1/" title="сравнение переводов, параллельные ссылки">1</a></sup> Yoshua Iordan daryosining sharq tomonida ulush olgan Ruben, Gad qabilalarini va Manashe qabilasining yarmini chaqirib,</div>
  <div id="2"><sup><a href="https://www.kitobook.com/compare/book/06/22/2/" title="сравнение переводов, параллельные ссылки">2</a></sup> shunday dedi: “Egamizning quli Muso nima amr qilgan bo‘lsa, hammasini bajardingiz. Men buyurganlarimning hammasiga itoat qildingiz.</div>
  <div id="3"><sup><a href="https://www.kitobook.com/compare/book/06/22/3/" title="сравнение переводов, параллельные ссылки">3</a></sup> Yurtni egallashga shuncha uzoq vaqt ketgan bo‘lsa ham, siz o‘z birodarlaringizni tark etmadingiz, Egangiz Xudo qo‘ygan talablarni bitta qoldirmay bajardingiz.</div>
  <div id="4"><sup><a href="https://www.kitobook.com/compare/book/06/22/4/" title="сравнение переводов, параллельные ссылки">4</a></sup> Egangiz Xudo O‘zi va’da qilganday, birodarlaringizga tinchlik berdi. Egamizning quli Muso sizlarga Iordanning sharq tomonidan ulush berdi. Endi o‘sha yerlardagi o‘zingizning chodirlaringizga qaytinglar.</div>
  <div id="5"><sup><a href="https://www.kitobook.com/compare/book/06/22/5/" title="сравнение переводов, параллельные ссылки">5</a></sup> Egamizning quli Muso sizlarga buyurgan amr va qonunlarni bitta qoldirmay bajaringlar. Egangiz Xudoni sevinglar, Uning yo‘lidan yurib, amrlarini bajarib, Unga sodiq bo‘ling, Unga butun qalbingiz bilan, jonu dilingiz bilan xizmat qiling.”</div>
  <div id="6"><sup><a href="https://www.kitobook.com/compare/book/06/22/6/" title="сравнение переводов, параллельные ссылки">6</a></sup> Yoshua ularni duo qilib, o‘z yerlariga yubordi. Ular o‘z chodirlariga qaytib ketishdi.</div>
  <div id="7"><sup><a href="https://www.kitobook.com/compare/book/06/22/7/" title="сравнение переводов, параллельные ссылки">7</a></sup> Manashe qabilasining yarmiga Muso Bashan yerlarini ulush qilib bergan edi, ikkinchi yarmiga esa Yoshua qolgan Isroil qabilalari bilan birga Iordanning g‘arbidan yer bergan edi. Yoshua duo qilib, ularni o‘z chodirlariga yuborayotganda,</div>
  <div id="8"><sup><a href="https://www.kitobook.com/compare/book/06/22/8/" title="сравнение переводов, параллельные ссылки">8</a></sup> shunday degan edi: “O‘z chodirlaringizga ko‘p boylik bilan, juda ham ko‘p mol–qo‘y, kumush, oltin, bronza, temir, ko‘p kiyim–kechaklar bilan qaytib ketyapsizlar. Dushmanlaringizdan olgan o‘sha o‘ljalarni birodarlaringiz bilan bo‘lishib olinglar.”</div>
  <div id="9"><sup><a href="https://www.kitobook.com/compare/book/06/22/9/" title="сравнение переводов, параллельные ссылки">9</a></sup> Shunday qilib, Ruben, Gad qabilalari va Manashe qabilasining yarmi o‘z uylariga qaytib ketishdi. Ularning hududi Iordan daryosining sharqida joylashgan edi. Egamiz O‘z quli Muso orqali amr qilib, ularga: “Mana shu yerlarni egallab olib, shu yerda joylashinglar”, degan edi. Isroil xalqining qolganlari Kan’on yurtidagi Shilo‘da qoldi.</div>
  <div id="10"><sup><a href="https://www.kitobook.com/compare/book/06/22/10/" title="сравнение переводов, параллельные ссылки">10</a></sup> Ruben, Gad qabilalari va Manashe qabilasining yarmi hali ham Kan’on yurtida ekanlar, Iordan daryosidan o‘tishdan oldin, daryoning yonidagi Gelilo‘t degan joyda juda katta qurbongoh qurishdi.</div>
  <div id="11"><sup><a href="https://www.kitobook.com/compare/book/06/22/11/" title="сравнение переводов, параллельные ссылки">11</a></sup> Qolgan Isroil xalqiga: “Iordanning sharqidan ulush olgan Ruben, Gad qabilalari va Manashe qabilasining yarmi biz tomonda, Kan’on yurtining chegarasida, Gelilo‘tda qurbongoh quribdi”, deb aytishdi.</div>
  <div id="12"><sup><a href="https://www.kitobook.com/compare/book/06/22/12/" title="сравнение переводов, параллельные ссылки">12</a></sup> Isroil xalqining jamoasi buni eshitib, Manashe qabilasining yarmi, Ruben va Gad qabilalariga qarshi jang qilish uchun Shilo‘da yig‘ildi.</div>
  <div id="13"><sup><a href="https://www.kitobook.com/compare/book/06/22/13/" title="сравнение переводов, параллельные ссылки">13</a></sup> Ammo avval ular Giladga — Manashe qabilasining yarmi va Ruben, Gad qabilalarining oldiga ruhoniy Elazar o‘g‘li Finxazni yuborishdi.</div>
  <div id="14"><sup><a href="https://www.kitobook.com/compare/book/06/22/14/" title="сравнение переводов, параллельные ссылки">14</a></sup> Iordanning g‘arbidagi qabilalarning har biridan bir kishi — o‘z qabilasining boshlig‘i bo‘lgan o‘n kishi ham Finxaz bilan birga bordi.</div>
  <div id="15"><sup><a href="https://www.kitobook.com/compare/book/06/22/15/" title="сравнение переводов, параллельные ссылки">15</a></sup> Ular Iordan daryosidan o‘tib, Giladga bordilar. O‘sha yerda Finxaz va u bilan kelganlar Ruben, Gad qabilalari va Manashe qabilasining yarmiga shunday dedilar:</div>
  <div id="16"><sup><a href="https://www.kitobook.com/compare/book/06/22/16/" title="сравнение переводов, параллельные ссылки">16</a></sup> — Biz Egamiz jamoasi nomidan gapiryapmiz. Nima uchun Isroil xalqining Xudosiga xiyonat qildingiz? Qanday qilib Egamizdan yuz o‘girib, Unga qarshi bosh ko‘tarib, o‘zingizga qurbongoh qurdingiz?</div>
  <div id="17"><sup><a href="https://www.kitobook.com/compare/book/06/22/17/" title="сравнение переводов, параллельные ссылки">17</a></sup> Piyor tog‘ida qilgan gunohimiz yetmasmidi?! O‘sha gunoh tufayli Egamizning butun jamoasi boshiga ofat keldi–ku. Shunda ham biz hali o‘sha gunohdan butunlay poklanganimiz yo‘q.</div>
  <div id="18"><sup><a href="https://www.kitobook.com/compare/book/06/22/18/" title="сравнение переводов, параллельные ссылки">18</a></sup> Sizlar esa yana Egamizdan yuz o‘giryapsiz?! Sizlar bugun Egamizga qarshi bosh ko‘targan bo‘lsangiz, ertaga U butun Isroil jamoasidan g‘azablanadi.</div>
  <div id="19"><sup><a href="https://www.kitobook.com/compare/book/06/22/19/" title="сравнение переводов, параллельные ссылки">19</a></sup> Yeringiz Egamizga sajda qilishga mos kelmaydigan joy bo‘lsa, daryoning narigi tomoniga, Egamiz O‘z chodirini tikkan joyga o‘tib, bizning oramizda o‘zingizga biror yerni mulk qilib olinglar. Ammo Egamiz Xudoning qurbongohidan tashqari yana boshqa qurbongoh qurib olib, Egamizga yoki bizga qarshi bosh ko‘tarmanglar.</div>
  <div id="20"><sup><a href="https://www.kitobook.com/compare/book/06/22/20/" title="сравнение переводов, параллельные ссылки">20</a></sup> Zerax o‘g‘li Oxun Egamizga xiyonat qilib, bag‘ishlangan narsalardan o‘g‘irlagan edi. Shu tufayli butun Isroil xalqining boshiga kulfat tushdi–ku! O‘sha gunoh deb yolg‘iz uning o‘zi halok bo‘lmadi–ku!</div>
  <div id="21"><sup><a href="https://www.kitobook.com/compare/book/06/22/21/" title="сравнение переводов, параллельные ссылки">21</a></sup> Shunda Ruben, Gad qabilalari va Manashe qabilasining yarmi Isroil qabilalarining boshliqlariga shunday javob berishdi:</div>
  <div id="22"><sup><a href="https://www.kitobook.com/compare/book/06/22/22/" title="сравнение переводов, параллельные ссылки">22</a></sup> — Xudolar Xudosi Egamizdir! Xudolar Xudosi Egamizdir! Uning O‘zi guvohimiz bo‘lsin. Egamizning O‘zi biladi. Butun Isroil xalqi ham bilsin. Biz qurbongohni Egamizga qarshi bosh ko‘tarib yoki Unga xiyonat qilib qurganimiz yo‘q. Agar shu niyatda qurbongoh qurgan bo‘lsak, endi bizni ayamanglar.</div>
  <div id="23"><sup><a href="https://www.kitobook.com/compare/book/06/22/23/" title="сравнение переводов, параллельные ссылки">23</a></sup> Biz bu qurbongohni Egamizdan yuz o‘girganimiz uchun emas, hatto shu qurbongoh ustida kuydiriladigan qurbonliklaru don nazrlari va tinchlik qurbonliklari keltirish uchun ham qurganimiz yo‘q. Agar shu niyatda qurbongoh qurgan bo‘lsak, Egamizning O‘zi bizni jazolasin.</div>
  <div id="24"><sup><a href="https://www.kitobook.com/compare/book/06/22/24/" title="сравнение переводов, параллельные ссылки">24</a></sup> Biz qo‘rqqanimizdan shunday qildik. Vaqti kelib, sizlarning avlodlaringiz bizning avlodimizga shunday deb qolishi mumkin: “Isroil xalqining Xudosi — Egamiz bilan sizlarning nima ishingiz bor?!</div>
  <div id="25"><sup><a href="https://www.kitobook.com/compare/book/06/22/25/" title="сравнение переводов, параллельные ссылки">25</a></sup> Egamiz sizlar — Ruben va Gad qabilalari bilan bizning oramizda Iordan daryosini chegara qilib qo‘ydi, Egamizda sizning hech haqingiz yo‘q.” Sizlarning avlodingiz shunday deb bizning avlodlarimizni Egamizga sajda qilishdan to‘xtatib qo‘yishi mumkin.</div>
  <div id="26"><sup><a href="https://www.kitobook.com/compare/book/06/22/26/" title="сравнение переводов, параллельные ссылки">26</a></sup> Shuning uchun biz shunday dedik: “Kelinglar, qurbongoh quraylik, bu qurbongoh kuydiriladigan qurbonliklaru boshqa har xil qurbonliklar keltirish uchun ishlatilmaydi.”</div>
  <div id="27"><sup><a href="https://www.kitobook.com/compare/book/06/22/27/" title="сравнение переводов, параллельные ссылки">27</a></sup> Biz bu qurbongohni siz bilan bizning oramizda, bizdan keyingi avlodlar orasida guvoh bo‘lsin, deb qurdik. Mana shu qurbongoh biz ham, sizlar qatori, Egamizning chodiri oldida Egamizga sajda qilib, o‘sha yerda kuydiriladigan qurbonliklar, don nazrlari va tinchlik qurbonliklari keltirishimizni ko‘rsatadi. Shunda sizlarning avlodlaringiz bizning avlodlarimizga hech qachon: “Egamizda sizlarning haqingiz yo‘q”, — demaydi.</div>
  <div id="28"><sup><a href="https://www.kitobook.com/compare/book/06/22/28/" title="сравнение переводов, параллельные ссылки">28</a></sup> Agar biz bilan sizlarning orangizda yoki avlodlarimiz orasidan shunday gap o‘tsa, biz yoki avlodlarimiz quyidagiday javob bera olamiz: “Mana, Egamiz qurbongohining nusxasiga qaranglar. Bizning ajdodlarimiz uni kuydiriladigan qurbonliklar va boshqa har xil qurbonliklar keltirish uchun emas, balki siz bilan bizning o‘rtamizda guvoh bo‘lishi uchun qurishgan.”</div>
  <div id="29"><sup><a href="https://www.kitobook.com/compare/book/06/22/29/" title="сравнение переводов, параллельные ссылки">29</a></sup> Faqat Egamiz Xudoning chodiri oldida turgan qurbongohdagina Unga atab kuydiriladigan qurbonliklar, don nazrlari va boshqa qurbonliklar keltirish mumkin. Egamizga qarshi bosh ko‘tarishdan, Undan yuz o‘girib, qurbonliklar keltirish uchun boshqa qurbongoh qurishdan Uning O‘zi saqlasin.</div>
  <div id="30"><sup><a href="https://www.kitobook.com/compare/book/06/22/30/" title="сравнение переводов, параллельные ссылки">30</a></sup> Ruben, Gad qabilalari va Manashe qabilasining yarmi aytgan bu gaplarni eshitib, ruhoniy Finxaz va u bilan birga kelgan Isroil xalqining boshliqlari juda mamnun bo‘lishdi.</div>
  <div id="31"><sup><a href="https://www.kitobook.com/compare/book/06/22/31/" title="сравнение переводов, параллельные ссылки">31</a></sup> Ruben, Gad qabilalariga va Manashe qabilasining yarmiga Elazar shunday dedi: — Bugun Egamiz biz bilan birga ekanligini bilamiz. Sizlar Egamizga xiyonat qilmay, butun Isroil xalqini Uning g‘azabidan saqlab qoldingiz.</div>
  <div id="32"><sup><a href="https://www.kitobook.com/compare/book/06/22/32/" title="сравнение переводов, параллельные ссылки">32</a></sup> Keyin Elazar va Isroil xalqi boshliqlari Giladdan Kan’on yurtiga, Isroil xalqining oldiga qaytib kelib nima bo‘lganini aytib berishdi.</div>
  <div id="33"><sup><a href="https://www.kitobook.com/compare/book/06/22/33/" title="сравнение переводов, параллельные ссылки">33</a></sup> Ular olib kelgan xabar Isroil xalqini mamnun qildi. Isroil xalqi Xudoga hamdu sano aytib, Ruben va Gad qabilalariga qarshi jang qilish va ularning yerlarini vayron qilish haqida boshqa og‘iz ochmadi.</div>
  <div id="34"><sup><a href="https://www.kitobook.com/compare/book/06/22/34/" title="сравнение переводов, параллельные ссылки">34</a></sup> “Mana shu qurbongoh bizning oramizda Egamiz Xudo ekanligiga guvoh”, deb Ruben va Gad qabilalari qurbongohga Guvoh degan nom berishdi.</div>
</div>