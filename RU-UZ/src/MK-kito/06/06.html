<div itemprop="articleBody" class="text">
  <div id="1"><sup><a href="https://www.kitobook.com/compare/book/06/06/1/" title="сравнение переводов, параллельные ссылки">1</a></sup> Egamiz Yoshuaga shunday dedi: “Mana, Yerixo shahrini shohiyu sipohlari bilan birga sening qo‘lingga berdim.</div>
  <div id="2"><sup><a href="https://www.kitobook.com/compare/book/06/06/2/" title="сравнение переводов, параллельные ссылки">2</a></sup> Shahar atrofini barcha jangchilar bilan bir marta aylangin. Olti kun shunday qilasan.</div>
  <div id="3"><sup><a href="https://www.kitobook.com/compare/book/06/06/3/" title="сравнение переводов, параллельные ссылки">3</a></sup> Yettita ruhoniyahd sandig‘ining oldida yursin. Ularning qo‘lida bittadan qo‘chqor shoxidan qilingan burg‘u bo‘lsin. Yettinchi kuni shahar atrofini yetti marta aylaninglar, ruhoniylar burg‘uni chalib yurishsin.</div>
  <div id="4"><sup><a href="https://www.kitobook.com/compare/book/06/06/4/" title="сравнение переводов, параллельные ссылки">4</a></sup> O‘sha kuni burg‘ularning uzoq chalinganini eshitishi bilanoq, hamma bor ovozi bilan baqirsin. Shunda shaharning devorlari qulaydi, hamma shaharga hujum qilib, to‘g‘ri kirib boraveradi.”</div>
  <div id="5"><sup><a href="https://www.kitobook.com/compare/book/06/06/5/" title="сравнение переводов, параллельные ссылки">5</a></sup> Yoshua ruhoniylarni chaqirib, ularga shunday dedi: “Ahd sandig‘ini ko‘taringlar, yettitangiz esa bittadan burg‘u olib, Egamizning ahd sandig‘i oldida yuring.”</div>
  <div id="6"><sup><a href="https://www.kitobook.com/compare/book/06/06/6/" title="сравнение переводов, параллельные ссылки">6</a></sup> Odamlarga esa: “Borib, shaharni aylaninglar, qurollangan jangchilarning hammasi Egamizning sandig‘i oldida borsin”, — dedi.</div>
  <div id="7"><sup><a href="https://www.kitobook.com/compare/book/06/06/7/" title="сравнение переводов, параллельные ссылки">7</a></sup> Yoshua xalqqa buyurganday, Egamiz oldida yettita ruhoniy burg‘ularni chalib borishar, Egamizning ahd sandig‘i esa ularning orqasidan borardi.</div>
  <div id="8"><sup><a href="https://www.kitobook.com/compare/book/06/06/8/" title="сравнение переводов, параллельные ссылки">8</a></sup> Qurollangan kishilar burg‘u chalayotgan ruhoniylar oldidan borishdi, sandiqning orqasidan esa qorovullar bo‘linmasi bordi. Burg‘ular to‘xtamay chalinib turar edi.</div>
  <div id="9"><sup><a href="https://www.kitobook.com/compare/book/06/06/9/" title="сравнение переводов, параллельные ссылки">9</a></sup> Yoshua xalqqa shunday degan edi: “Men aytmagunimcha, sizlar baqirmang, ovozingizni chiqarmang. Men sizlarga, baqiringlar, deb aytgan kundagina baqirasizlar.”</div>
  <div id="10"><sup><a href="https://www.kitobook.com/compare/book/06/06/10/" title="сравнение переводов, параллельные ссылки">10</a></sup> Egamizning sandig‘i shaharni bir marta aylanib keldi. Ular qarorgohga qaytib kelib, tunni o‘sha yerda o‘tkazishdi.</div>
  <div id="11"><sup><a href="https://www.kitobook.com/compare/book/06/06/11/" title="сравнение переводов, параллельные ссылки">11</a></sup> Yoshua ertasiga saharda turdi, ruhoniylar yana Egamizning sandig‘ini ko‘tarishdi.</div>
  <div id="12"><sup><a href="https://www.kitobook.com/compare/book/06/06/12/" title="сравнение переводов, параллельные ссылки">12</a></sup> Yettita burg‘uni ko‘targan yetti ruhoniy Egamiz sandig‘ining oldida borishdi. Ular burg‘ularni to‘xtamay chalishardi. Qurollangan kishilar esa ularning oldida borishardi. Egamizning sandig‘i orqasida esa qorovullar bo‘linmasi borardi, burg‘ular to‘xtamay chalinayotgan edi.</div>
  <div id="13"><sup><a href="https://www.kitobook.com/compare/book/06/06/13/" title="сравнение переводов, параллельные ссылки">13</a></sup> Ikkinchi kuni ham ular shahar atrofini bir marta aylanib, qarorgohga qaytib kelishdi. Ular olti kun shunday qildilar.</div>
  <div id="14"><sup><a href="https://www.kitobook.com/compare/book/06/06/14/" title="сравнение переводов, параллельные ссылки">14</a></sup> Yettinchi kuni erta tongda turib, oldingiday shaharning atrofini aylandilar, faqat o‘sha kuni yetti marta aylanishdi.</div>
  <div id="15"><sup><a href="https://www.kitobook.com/compare/book/06/06/15/" title="сравнение переводов, параллельные ссылки">15</a></sup> Yettinchi marta aylanayotganda, ruhoniylar burg‘uni chalar ekan, Yoshua odamlarga shunday dedi: “Baqiringlar, chunki Egamiz shaharni bizga bergan.</div>
  <div id="16"><sup><a href="https://www.kitobook.com/compare/book/06/06/16/" title="сравнение переводов, параллельные ссылки">16</a></sup> Shahar aholisiyu uning ichidagi hamma narsa Egamizga bag‘ishlanib, yo‘q qilinsin. Faqat fohisha Rahoba va uning uyidagilarning hammasi tirik qoladi, chunki u biz yuborgan ayg‘oqchilarni yashirgan edi.</div>
  <div id="17"><sup><a href="https://www.kitobook.com/compare/book/06/06/17/" title="сравнение переводов, параллельные ссылки">17</a></sup> Sizlar esa Egamizga bag‘ishlangan narsalarning hech biriga yaqinlashmang, yana o‘sha narsalarni olib, o‘zingiz ham halok bo‘lmang. Isroil xalqining qarorgohiga kulfat keltirmang, qarorgoh vayrona bo‘lmasin.</div>
  <div id="18"><sup><a href="https://www.kitobook.com/compare/book/06/06/18/" title="сравнение переводов, параллельные ссылки">18</a></sup> Lekin barcha oltin, kumush, hamma bronza va temirdan yasalgan idishlar Egamizga bag‘ishlangan. Ular Egamizning xazinasiga keltirilsin.”</div>
  <div id="19"><sup><a href="https://www.kitobook.com/compare/book/06/06/19/" title="сравнение переводов, параллельные ссылки">19</a></sup> Ruhoniylar burg‘ularni chaldilar. Xalq burg‘u tovushini eshitishi bilanoq baland ovoz bilan baqirgan edi, butun shahar devorlari qulab tushdi. Isroil jangchilari turgan joylaridan to‘g‘ri shaharga kirib, unga hujum qilishdi. Isroil jangchilari shaharni qo‘lga kiritishdi.</div>
  <div id="20"><sup><a href="https://www.kitobook.com/compare/book/06/06/20/" title="сравнение переводов, параллельные ссылки">20</a></sup> Ular shahardagi hammani, erkagu ayollarni, yoshu qarilarni, mol–qo‘y, eshaklarni — butun jonzotni qirib tashladilar.</div>
  <div id="21"><sup><a href="https://www.kitobook.com/compare/book/06/06/21/" title="сравнение переводов, параллельные ссылки">21</a></sup> Yoshua o‘sha yerni tekshirib kelgan ikki kishiga aytdi: “Fohishaning uyiga boringlar. Ichgan ontingizga amal qilib, u bilan uyidagilarning hammasini olib chiqing.”</div>
  <div id="22"><sup><a href="https://www.kitobook.com/compare/book/06/06/22/" title="сравнение переводов, параллельные ссылки">22</a></sup> Ayg‘oqchi bo‘lgan kishilar borib, Rahobani, uning ota–onasini, aka– ukalarini, hamma qarindoshlarini shahardan olib chiqib, ularni Isroil qarorgohining yoniga, xavfsiz joyga keltirdilar.</div>
  <div id="23"><sup><a href="https://www.kitobook.com/compare/book/06/06/23/" title="сравнение переводов, параллельные ссылки">23</a></sup> Isroil jangchilari shaharni uning ichidagi bor narsasi bilan yondirib tashladilar. Faqat oltin, kumush, bronza va temirdan yasalgan idishlarni Egamiz uyining xazinasiga keltirdilar.</div>
  <div id="24"><sup><a href="https://www.kitobook.com/compare/book/06/06/24/" title="сравнение переводов, параллельные ссылки">24</a></sup> Fohisha Rahoba va uning hamma qarindoshlarini Yoshua saqlab qoldi, chunki Yoshua Yerixoni tekshirib kelish uchun yuborgan ayg‘oqchilarni u yashirgan edi. Uning xonadoni o‘shandan beri Isroilda yashaydi.</div>
  <div id="25"><sup><a href="https://www.kitobook.com/compare/book/06/06/25/" title="сравнение переводов, параллельные ссылки">25</a></sup> Keyin Yoshua qasam ichib, quyidagilarni aytdi: “Yerixo shahrini qayta qurmoqchi bo‘lgan, Egamiz oldida la’nati bo‘lar! O‘z to‘ng‘ich o‘g‘lining joni evaziga shahar poydevorin qo‘yar, Kenja o‘g‘lining joni evaziga darvozalar o‘rnatar!”</div>
  <div id="26"><sup><a href="https://www.kitobook.com/compare/book/06/06/26/" title="сравнение переводов, параллельные ссылки">26</a></sup> Egamiz Yoshua bilan birga edi. Yoshuaning shuhrati butun yurtga tarqaldi.</div>
</div>