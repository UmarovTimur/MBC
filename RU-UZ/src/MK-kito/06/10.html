<div itemprop="articleBody" class="text">
  <div id="1"><sup><a href="https://www.kitobook.com/compare/book/06/10/1/" title="сравнение переводов, параллельные ссылки">1</a></sup> Quddus shohi Odonisidiq eshitdiki, Yoshua Ay shahrini qo‘lga kiritibdi, uni butunlay vayron qilibdi, Yerixo va uning shohiga nimalar qilgan bo‘lsa, Ay shahrini va uning shohini ham shunday qilibdi. Givonliklar ham Isroil xalqi bilan sulh tuzib, endi ularning orasida yashayotganini eshitib</div>
  <div id="2"><sup><a href="https://www.kitobook.com/compare/book/06/10/2/" title="сравнение переводов, параллельные ссылки">2</a></sup> juda qo‘rqib ketdi. Axir, Givon shahri ulkan shahar bo‘lib, o‘z shohiga ega bo‘lgan shaharlarday katta, Ay shahridan ham kattaroq edi– da. Givon aholisining barcha erkaklari ham juda mohir jangchi edilar.</div>
  <div id="3"><sup><a href="https://www.kitobook.com/compare/book/06/10/3/" title="сравнение переводов, параллельные ссылки">3</a></sup> Xevron shohi Xo‘xam, Yarmut shohi Pirom, Laxish shohi Yofiya va Eglon shohi Dabir Quddus shohi Odonisidiqdan shunday xabar olishdi:</div>
  <div id="4"><sup><a href="https://www.kitobook.com/compare/book/06/10/4/" title="сравнение переводов, параллельные ссылки">4</a></sup> “Kelib, menga yordam bering. Birga Givonga hujum qilaylik, chunki ular Yoshua va butun Isroil xalqi bilan sulh tuzibdi.”</div>
  <div id="5"><sup><a href="https://www.kitobook.com/compare/book/06/10/5/" title="сравнение переводов, параллельные ссылки">5</a></sup> Shunda Quddus shohi, Xevron shohi, Yarmut shohi, Laxish shohi va Eglon shohi — Amor xalqlarining beshala shohlari kuchlarini yig‘dilar. Barcha qo‘shinlari bilan Givonni o‘rab olib, hujum qildilar.</div>
  <div id="6"><sup><a href="https://www.kitobook.com/compare/book/06/10/6/" title="сравнение переводов, параллельные ссылки">6</a></sup> Givonliklar Yoshuaga — Gilgaldagi qarorgohga shunday xabar yubordilar: “Qirlardagi hamma Amor shohlari o‘z qo‘shinlari bilan bizlarga qarshi yig‘ilishdi. Qullaringizni tark etmang! Tez kelib bizlarni qutqaring, bizga yordam bering.”</div>
  <div id="7"><sup><a href="https://www.kitobook.com/compare/book/06/10/7/" title="сравнение переводов, параллельные ссылки">7</a></sup> Yoshua butun lashkari bilan Gilgaldan chiqdi. Ularning orasida eng zo‘r jangchilar ham bor edi.</div>
  <div id="8"><sup><a href="https://www.kitobook.com/compare/book/06/10/8/" title="сравнение переводов, параллельные ссылки">8</a></sup> Egamiz Yoshuaga shunday dedi: “Ulardan qo‘rqma, ularni sening qo‘lingga berganman, ularning birortasi ham senga bas kela olmaydi.”</div>
  <div id="9"><sup><a href="https://www.kitobook.com/compare/book/06/10/9/" title="сравнение переводов, параллельные ссылки">9</a></sup> Yoshua o‘z lashkari bilan Gilgaldan chiqqandan keyin tuni bilan yo‘l bosib, Amor qo‘shinlarining ustiga to‘satdan bostirib bordi.</div>
  <div id="10"><sup><a href="https://www.kitobook.com/compare/book/06/10/10/" title="сравнение переводов, параллельные ссылки">10</a></sup> Butun Isroil lashkari oldida Egamiz Amor qo‘shinlarini vahimaga soldi. Isroil lashkari Givonda ularning ko‘plarini qilichdan o‘tkazdi. Bayt–Xo‘ronga chiqadigan yo‘l bilan quvib, to Ozikah va Makkedoga yetib borguncha yo‘lda Amor qo‘shinlarini yo‘q qildi.</div>
  <div id="11"><sup><a href="https://www.kitobook.com/compare/book/06/10/11/" title="сравнение переводов, параллельные ссылки">11</a></sup> Ular Isroil lashkaridan qochib, Bayt– Xo‘rondan pastga tushayotganda, Egamiz osmondan ularning ustiga Ozikahga yetgunlaricha yirik do‘l yog‘dirgan edi. Ularning ko‘plari do‘l ostida halok bo‘ldi. Isroil lashkarining qilichidan halok bo‘lganlarga qaraganda, do‘l tegib o‘lganlar ko‘proq edi.</div>
  <div id="12"><sup><a href="https://www.kitobook.com/compare/book/06/10/12/" title="сравнение переводов, параллельные ссылки">12</a></sup> Egamiz Amor xalqlarini Isroil lashkarining qo‘liga bergan kuni Yoshua Egamizga gapirib, butun Isroil xalqi oldida shunday dedi: “Ey, quyosh, tek turgin Givon shahrida, Oymomo, sen esa Oyjavlon vodiysida.”</div>
  <div id="13"><sup><a href="https://www.kitobook.com/compare/book/06/10/13/" title="сравнение переводов, параллельные ссылки">13</a></sup> Quyosh ham, oy ham qimirlamay, xalq o‘z dushmanlaridan qasos olmaguncha, osmonda to‘xtab turaverdi. “Yoshur” kitobida shu haqida yozilgan. Quyosh osmonning o‘rtasida to‘xtab, kun bo‘yi botmay turdi.</div>
  <div id="14"><sup><a href="https://www.kitobook.com/compare/book/06/10/14/" title="сравнение переводов, параллельные ссылки">14</a></sup> O‘sha kuni Isroil xalqi uchun Egamizning O‘zi jang qildi. Undan oldin ham, keyin ham Egamiz insonning iltijosiga javob bergan bunday kun bo‘lmagan.</div>
  <div id="15"><sup><a href="https://www.kitobook.com/compare/book/06/10/15/" title="сравнение переводов, параллельные ссылки">15</a></sup> Shundan keyin Yoshua va butun lashkar Gilgaldagi qarorgohga qaytib ketishdi.</div>
  <div id="16"><sup><a href="https://www.kitobook.com/compare/book/06/10/16/" title="сравнение переводов, параллельные ссылки">16</a></sup> Beshala shoh qochib, Makkedodagi g‘orga yashirinib olishgan edi.</div>
  <div id="17"><sup><a href="https://www.kitobook.com/compare/book/06/10/17/" title="сравнение переводов, параллельные ссылки">17</a></sup> Yoshuaga: “Beshta shoh topildi, ular Makkedodagi g‘orning ichiga yashirinib olishgan ekan”, — deb aytishdi.</div>
  <div id="18"><sup><a href="https://www.kitobook.com/compare/book/06/10/18/" title="сравнение переводов, параллельные ссылки">18</a></sup> Yoshua shunday dedi: “Katta toshlar olib, g‘orning og‘zini yopinglar. Shohlar chiqib ketmasligi uchun, u yerga qo‘riqchilar tayinlanglar,</div>
  <div id="19"><sup><a href="https://www.kitobook.com/compare/book/06/10/19/" title="сравнение переводов, параллельные ссылки">19</a></sup> lekin hammangiz ham o‘sha yerda qolib ketmang. Dushman lashkarlarini quvib, ularga orqadan hujum qiling. Ularni o‘z shaharlariga kirishlariga yo‘l qo‘ymang, chunki Egangiz Xudo dushmanlarni sizning qo‘lingizga bergan.”</div>
  <div id="20"><sup><a href="https://www.kitobook.com/compare/book/06/10/20/" title="сравнение переводов, параллельные ссылки">20</a></sup> Yoshua va butun Isroil lashkari dushmanlarning deyarli hammasini qilichdan o‘tkazdi. Faqat bir–ikkitasigina o‘z mustahkam shaharlariga qochib borib, tirik qoldi.</div>
  <div id="21"><sup><a href="https://www.kitobook.com/compare/book/06/10/21/" title="сравнение переводов, параллельные ссылки">21</a></sup> Butun Isroil lashkari Makkedodagi qarorgohga sog‘–salomat qaytib bordi. Shundan keyin o‘sha yerlardagi hech kim Isroil xalqiga qarshi gapirishga jur’at eta olmadi.</div>
  <div id="22"><sup><a href="https://www.kitobook.com/compare/book/06/10/22/" title="сравнение переводов, параллельные ссылки">22</a></sup> Yoshua: “G‘orning og‘zini ochib, beshta shohni mening oldimga olib kelinglar”, deb buyurdi.</div>
  <div id="23"><sup><a href="https://www.kitobook.com/compare/book/06/10/23/" title="сравнение переводов, параллельные ссылки">23</a></sup> Uning aytganini qilib, beshta shohni — Quddus, Xevron, Yarmut, Laxish va Eglon shaharlarining shohlarini g‘ordan olib chiqib, uning oldiga olib kelishdi.</div>
  <div id="24"><sup><a href="https://www.kitobook.com/compare/book/06/10/24/" title="сравнение переводов, параллельные ссылки">24</a></sup> Yoshua butun Isroil jangchilarini yig‘ib, o‘sha beshta shohni yerga yotqizdi. Jangchilarning boshliqlariga esa shunday dedi: “Yaqinroq kelib, oyoqlaringizni shohlarning bo‘ynilariga qo‘yinglar.” Ular kelib, oyoqlarini shohlarning bo‘ynilariga qo‘ydilar.</div>
  <div id="25"><sup><a href="https://www.kitobook.com/compare/book/06/10/25/" title="сравнение переводов, параллельные ссылки">25</a></sup> Yoshua gapida davom etdi: “Endi qo‘rqmang, vahimaga tushmang, faqatgina dadil va botir bo‘linglar. Egamiz sizga qarshi chiqadigan hamma dushmanlarni shu ko‘yga soladi.”</div>
  <div id="26"><sup><a href="https://www.kitobook.com/compare/book/06/10/26/" title="сравнение переводов, параллельные ссылки">26</a></sup> Shundan keyin Yoshua shohlarni o‘ldirib, ularning jasadlarini tik o‘rnatilgan beshta xodaning uchiga qoqdi. Jasadlar kechgacha xodalarda osilib turdi.</div>
  <div id="27"><sup><a href="https://www.kitobook.com/compare/book/06/10/27/" title="сравнение переводов, параллельные ссылки">27</a></sup> Quyosh botganda, Yoshuaning buyrug‘iga ko‘ra, shohlarning jasadlarini xodalardan tushirib, ilgari o‘sha shohlar yashiringan g‘orning ichiga tashladilar. G‘orning og‘zini esa katta–katta toshlar bilan yopib qo‘ydilar. O‘sha toshlar bugungacha o‘sha yerdadir.</div>
  <div id="28"><sup><a href="https://www.kitobook.com/compare/book/06/10/28/" title="сравнение переводов, параллельные ссылки">28</a></sup> Yoshua o‘sha kuni Makkedo shahrini bosib oldi, uning aholisini shohi bilan birga qilichdan o‘tkazdi. Shahardagi har bir kishini yo‘q qildi, u yerda birorta ham tirik jon qolmadi. Yerixoning shohiga nima qilgan bo‘lsa, Makkedoning shohiga ham shunday qildi.</div>
  <div id="29"><sup><a href="https://www.kitobook.com/compare/book/06/10/29/" title="сравнение переводов, параллельные ссылки">29</a></sup> Keyin Yoshua butun Isroil lashkari bilan Makkedodan Libna shahriga borib, Libnaga hujum qildi.</div>
  <div id="30"><sup><a href="https://www.kitobook.com/compare/book/06/10/30/" title="сравнение переводов, параллельные ссылки">30</a></sup> Egamiz Libna va uning shohini ham Isroil lashkarining qo‘liga berdi. Ular butun shahar aholisini qilichdan o‘tkazib, birorta ham tirik jon qoldirmadilar. Yerixo shohiga nima qilgan bo‘lsa, Libna shohiga ham shunday qilishdi.</div>
  <div id="31"><sup><a href="https://www.kitobook.com/compare/book/06/10/31/" title="сравнение переводов, параллельные ссылки">31</a></sup> Yoshua va barcha Isroil jangchilari Libnadan Laxish shahriga bordilar. Shaharni qurshovga olib, hujum qilishdi.</div>
  <div id="32"><sup><a href="https://www.kitobook.com/compare/book/06/10/32/" title="сравнение переводов, параллельные ссылки">32</a></sup> Egamiz Laxishni Isroil lashkarining qo‘liga berdi. Ular ikkinchi kuni shaharni bosib olishdi. Xuddi Libnadagiday bu shaharning ham butun aholisini qilichdan o‘tkazishdi.</div>
  <div id="33"><sup><a href="https://www.kitobook.com/compare/book/06/10/33/" title="сравнение переводов, параллельные ссылки">33</a></sup> Gezer shahrining shohi Xo‘rom Laxish shahriga yordamga kelgan edi, Yoshua Xo‘romni va uning butun qo‘shinini birorta ham tirik jon qoldirmay yo‘q qildi.</div>
  <div id="34"><sup><a href="https://www.kitobook.com/compare/book/06/10/34/" title="сравнение переводов, параллельные ссылки">34</a></sup> Isroil lashkari Yoshua bilan Laxishdan chiqib Eglon shahriga bordi. Uni ham qurshovga olib, hujum qildi.</div>
  <div id="35"><sup><a href="https://www.kitobook.com/compare/book/06/10/35/" title="сравнение переводов, параллельные ссылки">35</a></sup> Xuddi Laxishdagiday Eglonni ham bir kun ichida bosib olib, uning barcha aholisini yo‘q qildi.</div>
  <div id="36"><sup><a href="https://www.kitobook.com/compare/book/06/10/36/" title="сравнение переводов, параллельные ссылки">36</a></sup> Bundan keyin Yoshua bilan Isroil lashkari Eglondan Xevron shahriga borishdi. O‘sha shaharga hujum qilishdi.</div>
  <div id="37"><sup><a href="https://www.kitobook.com/compare/book/06/10/37/" title="сравнение переводов, параллельные ссылки">37</a></sup> Xevronni qo‘lga olib, uning shohini, butun aholisini, hatto atrofidagi qishloqlarning aholisini ham butunlay yo‘q qildilar. Xuddi Eglondagiday bitta ham tirik jon qoldirishmadi.</div>
  <div id="38"><sup><a href="https://www.kitobook.com/compare/book/06/10/38/" title="сравнение переводов, параллельные ссылки">38</a></sup> Keyin Yoshua butun Isroil lashkari bilan Davir shahriga borib, unga hujum qildi.</div>
  <div id="39"><sup><a href="https://www.kitobook.com/compare/book/06/10/39/" title="сравнение переводов, параллельные ссылки">39</a></sup> Shaharni qo‘lga kiritib, uning shohi, butun aholisi va hatto atrofidagi qishloqlarning aholisini ham butunlay yo‘q qildi. Xevron, Libna shaharlari va ularning shohlariga nima qilgan bo‘lsa, Davir va uning shohini ham xuddi shunday qilib, shaharda birorta ham tirik jonzot qoldirmadi.</div>
  <div id="40"><sup><a href="https://www.kitobook.com/compare/book/06/10/40/" title="сравнение переводов, параллельные ссылки">40</a></sup> Yoshua butun yurtni — qirlarniyu Nagav cho‘lini, g‘arbdagi qirlar etaklarini, sharqdagi qir yon bag‘irlarini bosib oldi va shu joylarning shohlarini mag‘lub qildi. Isroil xalqining Xudosi — Egamiz buyurganday, Yoshua hech kimni tirik qoldirmadi, hammani qirib tashladi.</div>
  <div id="41"><sup><a href="https://www.kitobook.com/compare/book/06/10/41/" title="сравнение переводов, параллельные ссылки">41</a></sup> Yoshua Kadesh–Barnadan G‘azogacha bo‘lgan shaharlarni, butun Go‘shen yerini, shimoldagi Givongacha bo‘lgan yerlarni bosib oldi.</div>
  <div id="42"><sup><a href="https://www.kitobook.com/compare/book/06/10/42/" title="сравнение переводов, параллельные ссылки">42</a></sup> Yoshua bu shohlar va ularning yerlarini bir yurishdayoq bosib oldi, chunki Isroil xalqining Xudosi — Egamiz O‘z xalqi uchun jang qildi.</div>
  <div id="43"><sup><a href="https://www.kitobook.com/compare/book/06/10/43/" title="сравнение переводов, параллельные ссылки">43</a></sup> Keyin Yoshua Isroil lashkari bilan birga Gilgaldagi qarorgohga qaytib bordi.</div>
</div>