<div itemprop="articleBody" class="text">
  <div id="1"><sup><a href="https://www.kitobook.com/compare/book/06/14/1/" title="сравнение переводов, параллельные ссылки">1</a></sup> Iordan daryosining g‘arbida Kan’on yurtidagi yerlardan Isroil xalqining qolgan qabilalari mulk oldilar. Ruhoniy Elazar, Nun o‘g‘li Yoshua va Isroil qabilalarining boshliqlari bu yerlarni qabilalarga bo‘lib berishdi.</div>
  <div id="2"><sup><a href="https://www.kitobook.com/compare/book/06/14/2/" title="сравнение переводов, параллельные ссылки">2</a></sup> Iordan daryosining g‘arbida mana shu to‘qqiz qabila va bir qabila yarmisining ulushlari, Musoga Egamiz buyurganday, qur’a tashlab belgilandi.</div>
  <div id="3"><sup><a href="https://www.kitobook.com/compare/book/06/14/3/" title="сравнение переводов, параллельные ссылки">3</a></sup> Iordanning sharqida esa Muso ikki qabilaga va bir qabilaning yarmisiga ulush berib bo‘lgandi.</div>
  <div id="4"><sup><a href="https://www.kitobook.com/compare/book/06/14/4/" title="сравнение переводов, параллельные ссылки">4</a></sup> Yusufning ikki o‘g‘li Manashe va Efrayimdan ikki qabila kelib chiqqan edi. Ammo Isroil qabilalari orasida Levi qabilasi hech qanday ulush olmadi. Ularga faqat o‘zlari yashashi uchun shaharlar va qo‘y–mollarini boqish uchun shaharlar atrofidagi yaylovlar berildi.</div>
  <div id="5"><sup><a href="https://www.kitobook.com/compare/book/06/14/5/" title="сравнение переводов, параллельные ссылки">5</a></sup> Shunday qilib, Egamiz Musoga buyurganday, Isroil xalqi yerlarni bo‘lib oldilar.</div>
  <div id="6"><sup><a href="https://www.kitobook.com/compare/book/06/14/6/" title="сравнение переводов, параллельные ссылки">6</a></sup> Bir kuni Yahudo qabilasidan bir necha kishi Yoshuaning oldiga kelishdi. Isroil xalqining hammasi hali ham Gilgaldagi qarorgohda edilar. Xanaz avlodidan bo‘lgan Yafunax o‘g‘li Xolib o‘sha kishilar orasida edi. U Yoshuaga shunday dedi: — Kadesh–Barna shahrida bo‘lganimizda, Xudoning odami Muso siz va men haqimizda nima deganini bilasiz. Muso Egamiz nomidan gapirdi.</div>
  <div id="7"><sup><a href="https://www.kitobook.com/compare/book/06/14/7/" title="сравнение переводов, параллельные ссылки">7</a></sup> Egamizning quli Muso meni Kadesh–Barnadan mana shu yerlarni tekshirib kelish uchun yuborganda qirq yoshda edim. Men qaytib kelib unga bor haqiqatni aytdim.</div>
  <div id="8"><sup><a href="https://www.kitobook.com/compare/book/06/14/8/" title="сравнение переводов, параллельные ссылки">8</a></sup> Men bilan birga borganlar xalqni vahimaga solgan bo‘lsa ham, men Egam Xudoga sodiq qoldim.</div>
  <div id="9"><sup><a href="https://www.kitobook.com/compare/book/06/14/9/" title="сравнение переводов, параллельные ссылки">9</a></sup> O‘sha kuni Muso qasam ichib shunday degan edi: “Sen Kan’on yurtida bosib o‘tgan yerlar abadiy senga va avlodlaringga ajratilgan mulk bo‘lib qoladi, chunki sen Egam Xudoga sodiq qolding.”</div>
  <div id="10"><sup><a href="https://www.kitobook.com/compare/book/06/14/10/" title="сравнение переводов, параллельные ссылки">10</a></sup> Mana ko‘rib turganingizdek, Egamiz Musoga shunday deb gapirganiga qirq besh yil bo‘ldi. O‘sha paytda Isroil xalqi sahroda yurgan edi. Xudoyim O‘zi aytganday o‘shandan beri jonimni saqlab kelyapti. Mana hozir sakson besh yoshdaman.</div>
  <div id="11"><sup><a href="https://www.kitobook.com/compare/book/06/14/11/" title="сравнение переводов, параллельные ссылки">11</a></sup> Muso meni yuborgan kunda qanday baquvvat bo‘lgan bo‘lsam, hozir ham shundayman. Haligacha jangga ham, qolgan barcha ishlarga ham quvvatim yetadi.</div>
  <div id="12"><sup><a href="https://www.kitobook.com/compare/book/06/14/12/" title="сравнение переводов, параллельные ссылки">12</a></sup> Endi Egamiz o‘sha kuni va’da qilgan qirlarni menga bering. O‘sha kuni ayg‘oqchilarning: “Inoq avlodi u yerda o‘zlarining katta, mustahkam shaharlarida yasharkan”, — degan gaplarini o‘zingiz eshitdingiz. Ammo Egamiz men bilan birga bo‘lsa, Egamizning O‘zi aytganday, men ularni bu yurtdan haydab chiqaraman.</div>
  <div id="13"><sup><a href="https://www.kitobook.com/compare/book/06/14/13/" title="сравнение переводов, параллельные ссылки">13</a></sup> Shundan keyin Yoshua Xolibni duo qilib, Xevron shahrini unga mulk qilib berdi.</div>
  <div id="14"><sup><a href="https://www.kitobook.com/compare/book/06/14/14/" title="сравнение переводов, параллельные ссылки">14</a></sup> Shunday qilib, Xolib Isroil xalqining Xudosi — Egamizga sodiq qolgani uchun Xevron shahri uning va avlodining mulki bo‘lib qoldi.</div>
  <div id="15"><sup><a href="https://www.kitobook.com/compare/book/06/14/15/" title="сравнение переводов, параллельные ссылки">15</a></sup> Xevronning eski nomi Xirat–Arba edi. Arba Inoq avlodi orasida eng mashhur kishi bo‘lgan edi. Endi esa yurtda tinchlik barqaror bo‘ldi.</div>
</div>