<div itemprop="articleBody" class="text">
  <div id="1"><sup><a href="https://www.kitobook.com/compare/book/53/05/1/" title="сравнение переводов, параллельные ссылки">1</a></sup> Orangizda jinsiy axloqsizlik bor ekanligi haqida gaplar yuribdi. Bunday axloqsizlik hatto butparastlar orasida ham sodir bo‘lmagan ekan. Orangizdagi bir kishi o‘z otasining xotinini xotin qilib yashayotgan ekan.</div>
  <div id="2"><sup><a href="https://www.kitobook.com/compare/book/53/05/2/" title="сравнение переводов, параллельные ссылки">2</a></sup> Sizlar esa kekkayib yuribsizlar. Aksincha, motam tutib, bunday ish qilgan odamni orangizdan haydab chiqarishingiz kerak–ku!</div>
  <div id="3"><sup><a href="https://www.kitobook.com/compare/book/53/05/3/" title="сравнение переводов, параллельные ссылки">3</a></sup> To‘g‘ri, hozir jismonan sizlar bilan emasman, ammo ruhan sizlar bilanman. Men go‘yo sizlarning yoningizda bo‘lgandek,</div>
  <div id="4"><sup><a href="https://www.kitobook.com/compare/book/53/05/4/" title="сравнение переводов, параллельные ссылки">4</a></sup> bu ishni qilgan odam haqida allaqachon Rabbimiz Iso Masih nomi bilan hukm chiqardim. Sizlar birga yig‘ilganingizda Iso Masihning qudrati va mening ruhim sizlar bilan birga bo‘ladi.</div>
  <div id="5"><sup><a href="https://www.kitobook.com/compare/book/53/05/5/" title="сравнение переводов, параллельные ссылки">5</a></sup> Shunda o‘sha odamni shaytonga topshiringlar, toki uning tanasi halokatga uchrasin, ruhi esa Rabbimiz Iso kelgan kunida xalos bo‘lsin.</div>
  <div id="6"><sup><a href="https://www.kitobook.com/compare/book/53/05/6/" title="сравнение переводов, параллельные ссылки">6</a></sup> Maqtanishingiz o‘rinli emas. Nahotki, ozgina xamirturush butun xamirni achitishini bilmasangizlar?</div>
  <div id="7"><sup><a href="https://www.kitobook.com/compare/book/53/05/7/" title="сравнение переводов, параллельные ссылки">7</a></sup> Orangizdan eski xamirturushni chiqarib tashlanglar, shu tariqa yangi xamirday bo‘linglar. Sizlar aslida xamirturushsiz xamirdaysizlar–ku! Chunki Masihning O‘zi jonini fido qilib, bizning Fisih qurbonligimiz bo‘ldi!</div>
  <div id="8"><sup><a href="https://www.kitobook.com/compare/book/53/05/8/" title="сравнение переводов, параллельные ссылки">8</a></sup> Shuning uchun Fisih bayramini nishonlaganday, yangi hayotimizni nishonlab yashaylik! Yomonlik va buzuqlik timsoli bo‘lgan xamirturushga hayotimizdan o‘rin bermay, soflik va haqiqat bilan kun kechiraylik.</div>
  <div id="9"><sup><a href="https://www.kitobook.com/compare/book/53/05/9/" title="сравнение переводов, параллельные ссылки">9</a></sup> Men oldingi maktubimda sizlarga jinsiy tomondan axloqsiz bo‘lgan odamlar bilan munosabatda bo‘lmaslik haqida yozgan edim.</div>
  <div id="10"><sup><a href="https://www.kitobook.com/compare/book/53/05/10/" title="сравнение переводов, параллельные ссылки">10</a></sup> Shubhasizki, bu dunyoning zinokorlarini, tamagirlarini, tovlamachilarini, butparastlarini nazarda tutmagan edim, aks holda sizlar bu dunyo bilan butunlay aloqani uzishingizga to‘g‘ri kelar edi.</div>
  <div id="11"><sup><a href="https://www.kitobook.com/compare/book/53/05/11/" title="сравнение переводов, параллельные ссылки">11</a></sup> Men o‘zini birodar, deb atab turib, zinokorlik, tamagirlik, butparastlik, g‘iybatchilik, ichkilikbozlik yoki tovlamachilik qiluvchi odam bilan aloqa qilmanglar, u bilan birga hatto ovqat ham yemanglar, deb aytgan edim.</div>
  <div id="12"><sup><a href="https://www.kitobook.com/compare/book/53/05/12/" title="сравнение переводов, параллельные ссылки">12</a></sup> Qolaversa, imonlilar jamoatidan tashqaridagilarni hukm etishga bizning nima haqimiz bor?</div>
  <div id="13"><sup><a href="https://www.kitobook.com/compare/book/53/05/13/" title="сравнение переводов, параллельные ссылки">13</a></sup> Ularni Xudo hukm qiladi. Sizlar jamoatdagilarni hukm qilsangiz, bas. Fosiq odamni o‘z orangizdan haydab chiqaringlar.</div>
</div>