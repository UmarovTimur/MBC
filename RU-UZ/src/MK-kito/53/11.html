<div itemprop="articleBody" class="text">
  <div id="1"><sup><a href="https://www.kitobook.com/compare/book/53/11/1/" title="сравнение переводов, параллельные ссылки">1</a></sup> Men Masihdan o‘rnak olganimday, sizlar ham mendan o‘rnak olinglar.</div>
  <div id="2"><sup><a href="https://www.kitobook.com/compare/book/53/11/2/" title="сравнение переводов, параллельные ссылки">2</a></sup> Doim meni eslab turganlaringiz va men sizlarga o‘rgatgan urf–odatlarga amal qilayotganlaringiz uchun sizlarni maqtasam arziydi.</div>
  <div id="3"><sup><a href="https://www.kitobook.com/compare/book/53/11/3/" title="сравнение переводов, параллельные ссылки">3</a></sup> Lekin bilinglarki, ayol erkakdan yaratilgan, har bir erkakning hayot manbayi Masihdir, Masihning hayot manbayi esa Xudodir.</div>
  <div id="4"><sup><a href="https://www.kitobook.com/compare/book/53/11/4/" title="сравнение переводов, параллельные ссылки">4</a></sup> Boshini yopib ibodat qilgan yoki boshini yopgan holda boshqalarga Xudoning so‘zini yetkazgan har bir erkak Masihni sharmanda qilgan bo‘ladi–ku!</div>
  <div id="5"><sup><a href="https://www.kitobook.com/compare/book/53/11/5/" title="сравнение переводов, параллельные ссылки">5</a></sup> Ayol kishi boshiga hech narsa o‘ramay ibodat qilsa yoki Xudoning so‘zini gapirsa, erkaklarga isnod keltiradi, axir, boshini yopmaslik sochini qirib tashlash bilan barobar–ku!</div>
  <div id="6"><sup><a href="https://www.kitobook.com/compare/book/53/11/6/" title="сравнение переводов, параллельные ссылки">6</a></sup> Agar ayol kishi boshiga biror narsa o‘rashni xohlamasa, mayli, sochini kesib tashlayversin. Agar kalta soch va qirilgan bosh ayol kishining sharmanda ekanligini ko‘rsatsa, ayollar boshlariga ro‘mol o‘rasinlar.</div>
  <div id="7"><sup><a href="https://www.kitobook.com/compare/book/53/11/7/" title="сравнение переводов, параллельные ссылки">7</a></sup> Erkak kishi boshini yopmasligi kerak, chunki u Xudoning suratida yaratilgan va Uning ulug‘vorligini aks ettiradi. Ayol kishi esa erkak kishining ulug‘vorligini aks ettiradi.</div>
  <div id="8"><sup><a href="https://www.kitobook.com/compare/book/53/11/8/" title="сравнение переводов, параллельные ссылки">8</a></sup> Axir, erkak ayoldan emas, balki ayol erkakdan yaratilgan.</div>
  <div id="9"><sup><a href="https://www.kitobook.com/compare/book/53/11/9/" title="сравнение переводов, параллельные ссылки">9</a></sup> Erkak ayol kishi uchun emas, balki ayol erkak uchun yaratilgan.</div>
  <div id="10"><sup><a href="https://www.kitobook.com/compare/book/53/11/10/" title="сравнение переводов, параллельные ссылки">10</a></sup> Sizlarga shuni aytmoqchiman: ayol kishi boshiga biror narsa o‘raydimi yoki yo‘qmi, bu haqda o‘zi qaror qilishga haqqi bor. Farishtalar sababli ham bu gap to‘g‘ri.</div>
  <div id="11"><sup><a href="https://www.kitobook.com/compare/book/53/11/11/" title="сравнение переводов, параллельные ссылки">11</a></sup> Holbuki, RabbimizIsoga tegishli bo‘lganlar orasida ayol kishi erkakdan mustaqil emas, erkak kishi esa ayoldan mustaqil emas.</div>
  <div id="12"><sup><a href="https://www.kitobook.com/compare/book/53/11/12/" title="сравнение переводов, параллельные ссылки">12</a></sup> Ayol kishi erkakdan yaratilgani to‘g‘ri, lekin o‘sha paytdan beri har bir erkak ayol kishidan tug‘ilgan. Aslida esa butun borliqning manbayi Xudodir.</div>
  <div id="13"><sup><a href="https://www.kitobook.com/compare/book/53/11/13/" title="сравнение переводов, параллельные ссылки">13</a></sup> O‘zingiz o‘ylab ko‘ringchi, ayol kishi boshini yopmay Xudoga ibodat qilishi to‘g‘rimi?</div>
  <div id="14"><sup><a href="https://www.kitobook.com/compare/book/53/11/14/" title="сравнение переводов, параллельные ссылки">14</a></sup> Erkak kishining sochlari uzun bo‘lsa, bu erkak uchun sharmandalik ekanligini tabiatning o‘zi o‘rgatadi–ku!</div>
  <div id="15"><sup><a href="https://www.kitobook.com/compare/book/53/11/15/" title="сравнение переводов, параллельные ссылки">15</a></sup> Xuddi shunga o‘xshab, ayol kishining sochi uzun bo‘lsa, bu ayol kishi uchun sharaf emasmi?! Axir, uzun soch boshiga ro‘mol o‘rash kerakligini ko‘rsatadi.</div>
  <div id="16"><sup><a href="https://www.kitobook.com/compare/book/53/11/16/" title="сравнение переводов, параллельные ссылки">16</a></sup> Agar birortasi bu masaladagi yo‘l–yo‘riqlarim haqida bahslashmoqchi bo‘lsa, bilsinki, Xudoning jamoatlarida biz aytib o‘tganlardan boshqa urf– odatlar yo‘q.</div>
  <div id="17"><sup><a href="https://www.kitobook.com/compare/book/53/11/17/" title="сравнение переводов, параллельные ссылки">17</a></sup> Quyidagi masalalarga kelganda esa sizlarni maqtay olmayman. Yig‘ilishlaringiz foydadan ko‘ra ko‘proq zarar keltirayotgan ekan.</div>
  <div id="18"><sup><a href="https://www.kitobook.com/compare/book/53/11/18/" title="сравнение переводов, параллельные ссылки">18</a></sup> Avvalo, siz — imonlilar birga yig‘ilganingizda har xil guruhlarga bo‘linar ekansiz, bunga qisman bo‘lsa ham ishonaman.</div>
  <div id="19"><sup><a href="https://www.kitobook.com/compare/book/53/11/19/" title="сравнение переводов, параллельные ссылки">19</a></sup> To‘g‘ri, kelishmovchiliklarning oldini olib bo‘lmaydi. Axir, kelishmovchilik bo‘lgandagina orangizda kim to‘g‘ri fikr qilayotgani bilinadi.</div>
  <div id="20"><sup><a href="https://www.kitobook.com/compare/book/53/11/20/" title="сравнение переводов, параллельные ссылки">20</a></sup> Sizlar birga yig‘ilganingizda hech ham Rabbimiz Isoni xotirlayotganga o‘xshamaysiz.</div>
  <div id="21"><sup><a href="https://www.kitobook.com/compare/book/53/11/21/" title="сравнение переводов, параллельные ссылки">21</a></sup> Chunki hamma o‘zi olib kelgan ovqatini o‘zi tanovul qilayotgan ekan. Shunday qilib, ba’zilar och qolayotgan ekan, ba’zilar esa mast bo‘lib qolayotgan ekan.</div>
  <div id="22"><sup><a href="https://www.kitobook.com/compare/book/53/11/22/" title="сравнение переводов, параллельные ссылки">22</a></sup> Nahotki yeyish va ichish uchun uylaringiz bo‘lmasa?! Yoki Xudoning jamoatini pisand qilmay, yo‘qsillarni hijolatda qoldirmoqchimisizlar? Sizlarga yana nima aytayin? Sizlarni maqtaymi? Yo‘q, sizlarni bu xususda maqtamayman.</div>
  <div id="23"><sup><a href="https://www.kitobook.com/compare/book/53/11/23/" title="сравнение переводов, параллельные ссылки">23</a></sup> Men sizlarga bergan yo‘l–yo‘riqlarni Rabbimiz Isodan o‘rganganman. Rabbimiz Iso xoinona tarzda tutib berilgan kechada qo‘liga non olgandi–da,</div>
  <div id="24"><sup><a href="https://www.kitobook.com/compare/book/53/11/24/" title="сравнение переводов, параллельные ссылки">24</a></sup> shukrona duosini aytib, sindirgan va shunday degan edi: “Bu non Mening tanamni bildiradi. Tanam sizlar uchun fido bo‘ladi. Birgalikda non sindirib yeganingizda Meni xotirlanglar.”</div>
  <div id="25"><sup><a href="https://www.kitobook.com/compare/book/53/11/25/" title="сравнение переводов, параллельные ссылки">25</a></sup> Ovqatlanib bo‘lganlaridan keyin, Iso yana shukrona aytib, sharob quyilgan kosani oldi–da, shunday dedi: “Bu kosa Xudoning yangi ahdini bildiradi. Bu ahd sizlar uchun to‘kiladigan qonim evaziga kuchga kiradi. Birgalikda kosadan sharob ichganingizda Meni xotirlanglar.”</div>
  <div id="26"><sup><a href="https://www.kitobook.com/compare/book/53/11/26/" title="сравнение переводов, параллельные ссылки">26</a></sup> Har safar birgalikda shu tarzda non yeb, sharob ichar ekansiz, Rabbimiz kelguniga qadar Uning o‘limini e’lon qilayotgan bo‘lasizlar.</div>
  <div id="27"><sup><a href="https://www.kitobook.com/compare/book/53/11/27/" title="сравнение переводов, параллельные ссылки">27</a></sup> Shunday qilib, kimda–kim adabsiz ravishda bu nondan yesa yoki Rabbimizning kosasidan ichsa, Rabbimizning tanasi va qoniga qarshi gunoh qilgan bo‘ladi.</div>
  <div id="28"><sup><a href="https://www.kitobook.com/compare/book/53/11/28/" title="сравнение переводов, параллельные ссылки">28</a></sup> Shuning uchun har bir kishi o‘z–o‘zini tekshirib ko‘rsin, shundan so‘nggina nondan yesin va sharobdan ichsin.</div>
  <div id="29"><sup><a href="https://www.kitobook.com/compare/book/53/11/29/" title="сравнение переводов, параллельные ссылки">29</a></sup> Rabbimizning tanasini pisand qilmasdan yeb–ichgan odam o‘zini o‘zi mahkum qilgan bo‘ladi.</div>
  <div id="30"><sup><a href="https://www.kitobook.com/compare/book/53/11/30/" title="сравнение переводов, параллельные ссылки">30</a></sup> Mana shu sababdan ko‘plaringiz zaif va xastasizlar, hatto ba’zilar o‘lib ketgan.</div>
  <div id="31"><sup><a href="https://www.kitobook.com/compare/book/53/11/31/" title="сравнение переводов, параллельные ссылки">31</a></sup> Agar o‘zimizni o‘zimiz yaxshilab tekshirganimizda edi, mahkum bo‘lmas edik.</div>
  <div id="32"><sup><a href="https://www.kitobook.com/compare/book/53/11/32/" title="сравнение переводов, параллельные ссылки">32</a></sup> Dunyo bilan birga mahkum bo‘lmasligimiz uchun Rabbimiz Iso bizni hukm qilib, adabimizni beryapti.</div>
  <div id="33"><sup><a href="https://www.kitobook.com/compare/book/53/11/33/" title="сравнение переводов, параллельные ссылки">33</a></sup> Shuning uchun, birodarlarim, Rabbimizni xotirlash niyatida birgalikda yeb– ichish uchun yig‘ilganingizda, bir–biringizni kutib turinglar.</div>
  <div id="34"><sup><a href="https://www.kitobook.com/compare/book/53/11/34/" title="сравнение переводов, параллельные ссылки">34</a></sup> Agar biror kishi och bo‘lsa, o‘z uyida ovqat yeb kelsin. Shunda yig‘ilishga kelganingizda mahkum bo‘lishingizga sabab bo‘lmaydi. Qolgan masalalar haqida oldingizga borganimdan keyin yo‘l–yo‘riq ko‘rsataman.</div>
</div>