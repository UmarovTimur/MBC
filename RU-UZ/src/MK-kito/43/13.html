<div itemprop="articleBody" class="text">
  <div id="1"><sup><a href="https://www.kitobook.com/compare/book/43/13/1/" title="сравнение переводов, параллельные ссылки">1</a></sup> Fisih bayramiga oz qolgan edi. Iso bu dunyoni tark etib, Otasi oldiga boradigan vaqt–soati kelganini bilar edi. U dunyodagi O‘zinikilarni yaxshi ko‘rar edi, ularni oxirigacha yaxshi ko‘rdi.</div>
  <div id="2"><sup><a href="https://www.kitobook.com/compare/book/43/13/2/" title="сравнение переводов, параллельные ссылки">2</a></sup> Kechki ovqat payti edi. Shimo‘nning o‘g‘li Yahudo Ishqariyotning diliga iblis allaqachon Isoga xiyonat qilish niyatini solgan edi.</div>
  <div id="3"><sup><a href="https://www.kitobook.com/compare/book/43/13/3/" title="сравнение переводов, параллельные ссылки">3</a></sup> Iso esa Otasi hamma narsani Uning qo‘liga berganini bilar edi, U Xudodan kelib, yana Xudoning oldiga qaytayotganini ham bilar edi.</div>
  <div id="4"><sup><a href="https://www.kitobook.com/compare/book/43/13/4/" title="сравнение переводов, параллельные ссылки">4</a></sup> Shunday qilib, Iso dasturxondan turib, ustki kiyimini yechib tashladi. Sochiqni olib beliga bog‘ladi.</div>
  <div id="5"><sup><a href="https://www.kitobook.com/compare/book/43/13/5/" title="сравнение переводов, параллельные ссылки">5</a></sup> Keyin tog‘oraga suv quyib, shogirdlarining oyoqlarini yuvishga tushdi. Beliga bog‘lagan sochiq bilan ularning oyoqlarini artib quritdi.</div>
  <div id="6"><sup><a href="https://www.kitobook.com/compare/book/43/13/6/" title="сравнение переводов, параллельные ссылки">6</a></sup> Iso Shimo‘n Butrusning oldiga keldi. — Hazrat, nahot oyoqlarimni Siz yuvsangiz?! — dedi Butrus.</div>
  <div id="7"><sup><a href="https://www.kitobook.com/compare/book/43/13/7/" title="сравнение переводов, параллельные ссылки">7</a></sup> — Hozir nima qilayotganimni sen bilmaysan, keyin tushunib olasan, — dedi Iso unga javoban.</div>
  <div id="8"><sup><a href="https://www.kitobook.com/compare/book/43/13/8/" title="сравнение переводов, параллельные ссылки">8</a></sup> — Mening oyoqlarimni ikki dunyoda ham yuvmaysiz! — dedi Butrus. — Agar oyoqlaringni yuvmasam, Menga qarashli bo‘lmaysan, — dedi Iso.</div>
  <div id="9"><sup><a href="https://www.kitobook.com/compare/book/43/13/9/" title="сравнение переводов, параллельные ссылки">9</a></sup> Shunda Shimo‘n Butrus dedi: — Hazrat, nafaqat oyoqlarimni, qo‘llarim bilan boshimni ham yuvib qo‘ying!</div>
  <div id="10"><sup><a href="https://www.kitobook.com/compare/book/43/13/10/" title="сравнение переводов, параллельные ссылки">10</a></sup> Iso unga dedi: — Cho‘milgan odam faqat oyog‘ini yuvsa bas, u tamoman pokdir. Sizlar ham poksizlar, ammo hammangiz emas.</div>
  <div id="11"><sup><a href="https://www.kitobook.com/compare/book/43/13/11/" title="сравнение переводов, параллельные ссылки">11</a></sup> Iso O‘ziga xoinlik qiladigan odamni bilar edi, shuning uchun “Hammangiz ham pok emassizlar”, dedi.</div>
  <div id="12"><sup><a href="https://www.kitobook.com/compare/book/43/13/12/" title="сравнение переводов, параллельные ссылки">12</a></sup> Shogirdlarining oyoqlarini yuvib bo‘lgach, Iso ustki kiyimini kiyib, yana dasturxon oldiga yonboshladi. So‘ng shogirdlaridan so‘radi: — Hozir nima qilganimni tushundilaringmi?</div>
  <div id="13"><sup><a href="https://www.kitobook.com/compare/book/43/13/13/" title="сравнение переводов, параллельные ссылки">13</a></sup> Sizlar Meni “Ustoz”, “Hazrat” deb chaqirasizlar va to‘g‘ri qilasizlar, chunki Men xuddi shundayman.</div>
  <div id="14"><sup><a href="https://www.kitobook.com/compare/book/43/13/14/" title="сравнение переводов, параллельные ссылки">14</a></sup> Agar Men Hazratingiz va Ustozingiz bo‘la turib oyoqlaringizni yuvgan bo‘lsam, sizlar ham bir–biringizning oyoqlaringizni yuvishingiz shart.</div>
  <div id="15"><sup><a href="https://www.kitobook.com/compare/book/43/13/15/" title="сравнение переводов, параллельные ссылки">15</a></sup> Men sizlarga nima qilgan bo‘lsam, sizlar ham o‘shani qilishingiz kerak. Men sizlarga o‘rnak ko‘rsatdim.</div>
  <div id="16"><sup><a href="https://www.kitobook.com/compare/book/43/13/16/" title="сравнение переводов, параллельные ссылки">16</a></sup> Sizlarga chinini aytayin: qul o‘zining xo‘jayinidan ustun emas, elchi ham uni yuborgandan ustun emas.</div>
  <div id="17"><sup><a href="https://www.kitobook.com/compare/book/43/13/17/" title="сравнение переводов, параллельные ссылки">17</a></sup> Agar gapimni uqqan bo‘lsangiz, bunga amal qilinglar, shunda baxtli bo‘lasizlar!</div>
  <div id="18"><sup><a href="https://www.kitobook.com/compare/book/43/13/18/" title="сравнение переводов, параллельные ссылки">18</a></sup> Iso gapida davom etib dedi: — Mening gaplarim hammangizga tegishli emas. Men kimlarni tanlaganimni bilaman. Muqaddas Bitiklarda: “Nonimni yegan kishi Menga qarshi bosh ko‘tardi”, — deb aytilgan. Bu so‘zlar bajo bo‘lishi kerak.</div>
  <div id="19"><sup><a href="https://www.kitobook.com/compare/book/43/13/19/" title="сравнение переводов, параллельные ссылки">19</a></sup> Men buni sizlarga hozirdan, yuz bermasidan oldin aytib qo‘yyapman. Toki yuz berganda, Masih Men ekanligimga ishoninglar.</div>
  <div id="20"><sup><a href="https://www.kitobook.com/compare/book/43/13/20/" title="сравнение переводов, параллельные ссылки">20</a></sup> Sizlarga chinini aytay: Kim Men yuborgan odamni qabul qilsa, Meni qabul qilgan bo‘ladi. Meni qabul qilgan esa Meni Yuborganni qabul qilgan bo‘ladi.</div>
  <div id="21"><sup><a href="https://www.kitobook.com/compare/book/43/13/21/" title="сравнение переводов, параллельные ссылки">21</a></sup> Iso qattiq iztirob chekib, dedi: — Sizlarga chinini aytayin, orangizdan bittangiz Menga xiyonat qiladi.</div>
  <div id="22"><sup><a href="https://www.kitobook.com/compare/book/43/13/22/" title="сравнение переводов, параллельные ссылки">22</a></sup> Shogirdlari esa U kimni nazarda tutayotganini bilmay, gangib bir–biriga qarab turar edilar.</div>
  <div id="23"><sup><a href="https://www.kitobook.com/compare/book/43/13/23/" title="сравнение переводов, параллельные ссылки">23</a></sup> Shogirdlaridan biri Isoning yonida yonboshlagan edi. U Isoning sevikli shogirdi edi.</div>
  <div id="24"><sup><a href="https://www.kitobook.com/compare/book/43/13/24/" title="сравнение переводов, параллельные ссылки">24</a></sup> Shimo‘n Butrus o‘sha shogirdga: “Iso kim haqida gapiryapti, so‘ra–chi”, deb imo–ishora qildi.</div>
  <div id="25"><sup><a href="https://www.kitobook.com/compare/book/43/13/25/" title="сравнение переводов, параллельные ссылки">25</a></sup> Shunda u engashib, Isodan: — Hazrat, u kim? — deb so‘radi.</div>
  <div id="26"><sup><a href="https://www.kitobook.com/compare/book/43/13/26/" title="сравнение переводов, параллельные ссылки">26</a></sup> Iso javob berdi: — Men bir burda nonni kosaga botirib kimga bersam, u o‘shadir, — dedi. So‘ng burda nonni botirib, Shimo‘n o‘g‘li Yahudo Ishqariyotga berdi.</div>
  <div id="27"><sup><a href="https://www.kitobook.com/compare/book/43/13/27/" title="сравнение переводов, параллельные ссылки">27</a></sup> Yahudo burdani olar–olmas, shayton uning ichiga kirib oldi. — Qiladiganingni tezroq qil, — dedi unga Iso.</div>
  <div id="28"><sup><a href="https://www.kitobook.com/compare/book/43/13/28/" title="сравнение переводов, параллельные ссылки">28</a></sup> Dasturxon atrofidagilardan hech kim nima uchun Iso bu so‘zlarni Yahudoga aytganini tushunmadi.</div>
  <div id="29"><sup><a href="https://www.kitobook.com/compare/book/43/13/29/" title="сравнение переводов, параллельные ссылки">29</a></sup> Pul qutisi Yahudoda bo‘lgani sababli, ba’zilari Iso unga: “Bayram uchun bizga kerak bo‘ladigan narsalarni sotib ol”, yoki “Kambag‘allarga bir nima ber”, deyapti deb o‘ylardilar.</div>
  <div id="30"><sup><a href="https://www.kitobook.com/compare/book/43/13/30/" title="сравнение переводов, параллельные ссылки">30</a></sup> Yahudo esa o‘sha burda nonni olgan zahoti tashqariga chiqib ketdi. Tun edi.</div>
  <div id="31"><sup><a href="https://www.kitobook.com/compare/book/43/13/31/" title="сравнение переводов, параллельные ссылки">31</a></sup> Yahudo chiqib ketgach, Iso dedi: — Inson O‘g‘lining ulug‘lanadigan vaqti keldi. U orqali Xudo ulug‘lanadi.</div>
  <div id="32"><sup><a href="https://www.kitobook.com/compare/book/43/13/32/" title="сравнение переводов, параллельные ссылки">32</a></sup> Inson o‘g‘li orqali Xudo ulug‘lanar ekan, Uni ham O‘z ulug‘vorligiga sherik qiladi.</div>
  <div id="33"><sup><a href="https://www.kitobook.com/compare/book/43/13/33/" title="сравнение переводов, параллельные ссылки">33</a></sup> Bolalarim! Endi Men sizlar bilan uzoq bo‘lmayman. Meni qidirasizlar. Yahudiylarga aytgan edim, sizlarga ham aytyapman: Men boradigan joyga sizlar borolmaysizlar.</div>
  <div id="34"><sup><a href="https://www.kitobook.com/compare/book/43/13/34/" title="сравнение переводов, параллельные ссылки">34</a></sup> Sizlarga yangi amr beryapman: bir–biringizni sevinglar. Men sizlarni qanday sevgan bo‘lsam, sizlar ham bir–biringizni shunday sevinglar.</div>
  <div id="35"><sup><a href="https://www.kitobook.com/compare/book/43/13/35/" title="сравнение переводов, параллельные ссылки">35</a></sup> Agar bir–biringizni sevsangiz, sizlar Mening shogirdlarim ekaningizni hamma shundan bilib oladi.</div>
  <div id="36"><sup><a href="https://www.kitobook.com/compare/book/43/13/36/" title="сравнение переводов, параллельные ссылки">36</a></sup> Shimo‘n Butrus Isoga dedi: — Hazrat, Siz qayerga ketyapsiz? — Hozir Men boradigan joyga sen orqamdan borolmaysan, keyinchalik borasan, — dedi unga Iso.</div>
  <div id="37"><sup><a href="https://www.kitobook.com/compare/book/43/13/37/" title="сравнение переводов, параллельные ссылки">37</a></sup> Butrus so‘radi: — Hazrat, nega hozir orqangizdan borolmas ekanman? Men Siz uchun jonimni berishga tayyorman!</div>
  <div id="38"><sup><a href="https://www.kitobook.com/compare/book/43/13/38/" title="сравнение переводов, параллельные ссылки">38</a></sup> Iso javob berdi: — Sen rostdan ham Men uchun joningni berishga tayyormisan?! Senga chinini aytaman, xo‘roz qichqirmasdanoq, sen uch marta Mendan tonasan!</div>
</div>