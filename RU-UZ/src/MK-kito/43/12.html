<div itemprop="articleBody" class="text">
  <div id="1"><sup><a href="https://www.kitobook.com/compare/book/43/12/1/" title="сравнение переводов, параллельные ссылки">1</a></sup> Fisih bayramidan olti kun oldin Iso Lazarning qishlog‘i Baytaniyaga bordi. Iso o‘sha Lazarni o‘likdan tiriltirgan edi.</div>
  <div id="2"><sup><a href="https://www.kitobook.com/compare/book/43/12/2/" title="сравнение переводов, параллельные ссылки">2</a></sup> O‘sha yerda Isoga ziyofat hozirladilar. Marta xizmat qilib yurgan edi, Lazar esa Iso va mehmonlar bilan birga dasturxon oldida yonboshlagan edi.</div>
  <div id="3"><sup><a href="https://www.kitobook.com/compare/book/43/12/3/" title="сравнение переводов, параллельные ссылки">3</a></sup> Shu payt Maryam bir shisha toza sunbuldan ishlangan qimmatbaho atir moyini olib kelib, Isoning oyoqlariga surtdi, so‘ng sochlari bilan artdi. Uy atir moyining xushbo‘y hidiga to‘lib ketdi.</div>
  <div id="4"><sup><a href="https://www.kitobook.com/compare/book/43/12/4/" title="сравнение переводов, параллельные ссылки">4</a></sup> Isoning shogirdlaridan biri, Unga xiyonat qiladigan Yahudo Ishqariyot dedi:</div>
  <div id="5"><sup><a href="https://www.kitobook.com/compare/book/43/12/5/" title="сравнение переводов, параллельные ссылки">5</a></sup> — Bu moyni uch yuz kumush tangaga sotib, kambag‘allarga bo‘lib bersa bo‘lmasmidi?!</div>
  <div id="6"><sup><a href="https://www.kitobook.com/compare/book/43/12/6/" title="сравнение переводов, параллельные ссылки">6</a></sup> U bu gapni kambag‘allarga qayg‘urgani uchun emas, balki o‘g‘ri bo‘lgani uchun aytdi. Pul qutisi Yahudoning nazoratida edi, qutiga solinadigan puldan u o‘g‘irlab turardi.</div>
  <div id="7"><sup><a href="https://www.kitobook.com/compare/book/43/12/7/" title="сравнение переводов, параллельные ссылки">7</a></sup> Iso shunday dedi: — Ayolni tinch qo‘yinglar! Zotan, u Meni dafn kunimga tayyorladi.</div>
  <div id="8"><sup><a href="https://www.kitobook.com/compare/book/43/12/8/" title="сравнение переводов, параллельные ссылки">8</a></sup> Kambag‘allar har doim sizlar bilan birga bo‘ladi. Men esa har doim ham sizlar bilan birga bo‘lmayman.</div>
  <div id="9"><sup><a href="https://www.kitobook.com/compare/book/43/12/9/" title="сравнение переводов, параллельные ссылки">9</a></sup> Bir talay yahudiylar Isoning Baytaniyada ekanligini bilib kelishdi. Ular nafaqat Isoni, balki Iso o‘likdan tiriltirgan Lazarni ham ko‘rishni istardilar.</div>
  <div id="10"><sup><a href="https://www.kitobook.com/compare/book/43/12/10/" title="сравнение переводов, параллельные ссылки">10</a></sup> Bosh ruhoniylar Lazarni ham o‘ldirishni rejalashtirgan edilar.</div>
  <div id="11"><sup><a href="https://www.kitobook.com/compare/book/43/12/11/" title="сравнение переводов, параллельные ссылки">11</a></sup> Chunki ko‘p yahudiylar Lazar tufayli Iso tomoniga o‘tib, Unga imon keltirayotgan edilar.</div>
  <div id="12"><sup><a href="https://www.kitobook.com/compare/book/43/12/12/" title="сравнение переводов, параллельные ссылки">12</a></sup> Ertasi kuni bayramga borgan ko‘p xaloyiq Isoning Quddusga kelayotganini eshitib qolishdi.</div>
  <div id="13"><sup><a href="https://www.kitobook.com/compare/book/43/12/13/" title="сравнение переводов, параллельные ссылки">13</a></sup> Ular palma daraxti shoxlaridan olishdi, Uni qarshi olgani chiqib, shunday deb hayqirishardi: “Tasanno! Egamiz nomi bilan kelayotgan Inson baraka topsin. Isroilning shohi muborak bo‘lsin!”</div>
  <div id="14"><sup><a href="https://www.kitobook.com/compare/book/43/12/14/" title="сравнение переводов, параллельные ссылки">14</a></sup> Iso bir xo‘tikni topib, unga mindi, xuddi Muqaddas Bitiklarda aytilganday:</div>
  <div id="15"><sup><a href="https://www.kitobook.com/compare/book/43/12/15/" title="сравнение переводов, параллельные ссылки">15</a></sup> “Ey Quddus xalqi, qo‘rqma! Mana shohingiz xo‘tikni minib kelyapti.”</div>
  <div id="16"><sup><a href="https://www.kitobook.com/compare/book/43/12/16/" title="сравнение переводов, параллельные ссылки">16</a></sup> Isoning shogirdlari avval buni tushunmadilar. Iso ulug‘langandan keyingina ular bu so‘zlarning U haqda yozilganini va xalq xuddi yozilganidek qilganini esladilar.</div>
  <div id="17"><sup><a href="https://www.kitobook.com/compare/book/43/12/17/" title="сравнение переводов, параллельные ссылки">17</a></sup> Iso Lazarni qabrdan chaqirib tiriltirganiga guvoh bo‘lgan olomon Isoga ergashib, bu haqda hammaga aytdi.</div>
  <div id="18"><sup><a href="https://www.kitobook.com/compare/book/43/12/18/" title="сравнение переводов, параллельные ссылки">18</a></sup> Isoning qilgan bu mo‘jizali alomati haqida eshitgan ko‘p odamlar Uni kutib olgani chiqqan edilar.</div>
  <div id="19"><sup><a href="https://www.kitobook.com/compare/book/43/12/19/" title="сравнение переводов, параллельные ссылки">19</a></sup> Farziylar esa bir–biriga: — Qaranglar, qo‘limizdan hech narsa kelmadi. Butun dunyo Uning ortidan bormoqda! — deyishardi.</div>
  <div id="20"><sup><a href="https://www.kitobook.com/compare/book/43/12/20/" title="сравнение переводов, параллельные ссылки">20</a></sup> Xudoga sajda qilish uchun bayramga kelganlar orasida ba’zi g‘ayriyahudiylar bor edi.</div>
  <div id="21"><sup><a href="https://www.kitobook.com/compare/book/43/12/21/" title="сравнение переводов, параллельные ссылки">21</a></sup> Ular Filipning oldiga borib (Filip Jalilaning Baytsayda shahridan edi) shunday deb aytishdi: — Taqsir, biz Isoni ko‘rmoqchimiz.</div>
  <div id="22"><sup><a href="https://www.kitobook.com/compare/book/43/12/22/" title="сравнение переводов, параллельные ссылки">22</a></sup> Filip borib, bu haqda Idrisga aytdi. So‘ng ikkalovi Isoning oldiga borib, Unga aytishdi.</div>
  <div id="23"><sup><a href="https://www.kitobook.com/compare/book/43/12/23/" title="сравнение переводов, параллельные ссылки">23</a></sup> Iso ularga shunday javob berdi: — Inson O‘g‘li ulug‘lanadigan vaqt–soat keldi.</div>
  <div id="24"><sup><a href="https://www.kitobook.com/compare/book/43/12/24/" title="сравнение переводов, параллельные ссылки">24</a></sup> Sizlarga chinini aytay: agar bug‘doyning doni yerga tushib o‘lmasa, u bir donligicha qoladi. Agarda o‘lsa, ko‘p hosil beradi.</div>
  <div id="25"><sup><a href="https://www.kitobook.com/compare/book/43/12/25/" title="сравнение переводов, параллельные ссылки">25</a></sup> Kim o‘z jonini sevsa, uni yo‘qotadi. Kim bu dunyoda o‘z jonidan voz kechsa, uni abadiy hayot uchun saqlab qoladi.</div>
  <div id="26"><sup><a href="https://www.kitobook.com/compare/book/43/12/26/" title="сравнение переводов, параллельные ссылки">26</a></sup> Kim Menga xizmat qilmoqchi bo‘lsa, orqamdan yursin. Men qayerda bo‘lsam, xizmatchim ham u yerda bo‘lsin. Menga xizmat qilgan odamni Otam hurmat qiladi.</div>
  <div id="27"><sup><a href="https://www.kitobook.com/compare/book/43/12/27/" title="сравнение переводов, параллельные ссылки">27</a></sup> Endi esa yuragim siqilib ketyapti. Nima ham der edim?! “Ey Ota, bu vaqt–soatdan Meni saqla”, deb ayta olarmidim?! Men shu vaqt–soat uchun kelganman–ku!</div>
  <div id="28"><sup><a href="https://www.kitobook.com/compare/book/43/12/28/" title="сравнение переводов, параллельные ссылки">28</a></sup> Ey Ota, O‘z nomingni ulug‘lagin! Iso shunday deyishi bilanoq osmondan: — Men nomimni ulug‘ladim, bundan keyin ham ulug‘layman, — degan sado keldi.</div>
  <div id="29"><sup><a href="https://www.kitobook.com/compare/book/43/12/29/" title="сравнение переводов, параллельные ссылки">29</a></sup> U yerda turgan olomon bu sadoni eshitib, momaqaldiroq deb o‘yladi. Boshqalar esa: — Unga farishta gapirdi! — deyishdi.</div>
  <div id="30"><sup><a href="https://www.kitobook.com/compare/book/43/12/30/" title="сравнение переводов, параллельные ссылки">30</a></sup> Bunga javoban Iso dedi: — Bu sado Men uchun emas, sizlar uchun bo‘ldi.</div>
  <div id="31"><sup><a href="https://www.kitobook.com/compare/book/43/12/31/" title="сравнение переводов, параллельные ссылки">31</a></sup> Endi bu dunyo hukm qilinadi, endi bu dunyoning yovuz hukmdori haydab chiqariladi.</div>
  <div id="32"><sup><a href="https://www.kitobook.com/compare/book/43/12/32/" title="сравнение переводов, параллельные ссылки">32</a></sup> Men yerdan yuqoriga ko‘tarilganimda, hammani O‘zimga jalb qilaman.</div>
  <div id="33"><sup><a href="https://www.kitobook.com/compare/book/43/12/33/" title="сравнение переводов, параллельные ссылки">33</a></sup> Iso bu so‘zlarni qay yo‘l bilan o‘lishini bildirish uchun aytdi.</div>
  <div id="34"><sup><a href="https://www.kitobook.com/compare/book/43/12/34/" title="сравнение переводов, параллельные ссылки">34</a></sup> Xalq bunga javoban dedi: — Biz Tavrotda, Masih abadiy yashaydi, deb eshitganmiz. Qanday qilib Sen: Inson O‘g‘li yuqoriga ko‘tarilishi kerak, deb aytyapsan? Inson O‘g‘li kim o‘zi?</div>
  <div id="35"><sup><a href="https://www.kitobook.com/compare/book/43/12/35/" title="сравнение переводов, параллельные ссылки">35</a></sup> Iso ularga dedi: — Nur yana qisqa bir muddat sizlar bilan bo‘ladi. Nur borida yuringlar, tag‘in zulmat sizlarni qamrab olmasin. Zulmatda yuradigan kishi qayerga ketayotganini bilmaydi.</div>
  <div id="36"><sup><a href="https://www.kitobook.com/compare/book/43/12/36/" title="сравнение переводов, параллельные ссылки">36</a></sup> Nur hanuz sizlar bilan ekan, nurga ishoninglar, shunda nur farzandlari bo‘lasizlar. Bularni aytib bo‘lgach, Iso uzoqlashib, xalqdan yashirindi.</div>
  <div id="37"><sup><a href="https://www.kitobook.com/compare/book/43/12/37/" title="сравнение переводов, параллельные ссылки">37</a></sup> Iso xalqning ko‘z o‘ngida shuncha ko‘p mo‘jizali alomatlar yaratgan bo‘lsa ham, ular Isoga ishonmas edilar.</div>
  <div id="38"><sup><a href="https://www.kitobook.com/compare/book/43/12/38/" title="сравнение переводов, параллельные ссылки">38</a></sup> Shu tariqa Ishayo payg‘ambarning so‘zi bajo bo‘ldi: “Ey Egamiz, bizning xabarimizga kim ishondi? Sening qudratli kuching kimga ayon bo‘ldi?”</div>
  <div id="39"><sup><a href="https://www.kitobook.com/compare/book/43/12/39/" title="сравнение переводов, параллельные ссылки">39</a></sup> Haqiqatdan ham, ular ishona olmadilar. Negaki, Ishayo ular haqida yana shunday deb aytgandi:</div>
  <div id="40"><sup><a href="https://www.kitobook.com/compare/book/43/12/40/" title="сравнение переводов, параллельные ссылки">40</a></sup> “Xudo ularning ko‘zlarini ko‘r qildi, Aqllarini o‘tmas qildi. Toki ko‘zlari bilan ko‘rmasinlar, Aqllari bilan anglamasinlar, Tag‘in Menga qaytib, shifo topmasinlar.”</div>
  <div id="41"><sup><a href="https://www.kitobook.com/compare/book/43/12/41/" title="сравнение переводов, параллельные ссылки">41</a></sup> Ishayo Masihning ulug‘vorligini ko‘rgani uchun bu so‘zlarni aytgan edi.</div>
  <div id="42"><sup><a href="https://www.kitobook.com/compare/book/43/12/42/" title="сравнение переводов, параллельные ссылки">42</a></sup> Shunga qaramay, ko‘p yahudiy boshliqlari ham Isoga imon keltirdilar. Lekin ular farziylar tufayli buni ochiqchasiga tan olmas edilar, chunki sinagogadan haydalishdan qo‘rqardilar.</div>
  <div id="43"><sup><a href="https://www.kitobook.com/compare/book/43/12/43/" title="сравнение переводов, параллельные ссылки">43</a></sup> Axir, ular Xudoning maqtovidan ko‘ra insonning maqtovini yaxshi ko‘rardilar.</div>
  <div id="44"><sup><a href="https://www.kitobook.com/compare/book/43/12/44/" title="сравнение переводов, параллельные ссылки">44</a></sup> Iso xitob qilib dedi: “Menga ishongan odam Menga emas, balki Meni Yuborganga ishongan bo‘ladi.</div>
  <div id="45"><sup><a href="https://www.kitobook.com/compare/book/43/12/45/" title="сравнение переводов, параллельные ссылки">45</a></sup> Meni ko‘rgan odam Meni Yuborganni ko‘rgan bo‘ladi.</div>
  <div id="46"><sup><a href="https://www.kitobook.com/compare/book/43/12/46/" title="сравнение переводов, параллельные ссылки">46</a></sup> Menga ishongan bironta odam zulmatda qolmasin, deb Men dunyoga nur bo‘lib keldim.</div>
  <div id="47"><sup><a href="https://www.kitobook.com/compare/book/43/12/47/" title="сравнение переводов, параллельные ссылки">47</a></sup> Agar kim Mening so‘zlarimni eshitib, rioya qilmasa, Men uni hukm qilmayman. Men dunyoni hukm qilish uchun emas, najot berish uchun kelganman.</div>
  <div id="48"><sup><a href="https://www.kitobook.com/compare/book/43/12/48/" title="сравнение переводов, параллельные ссылки">48</a></sup> Meni rad qilib, so‘zlarimni qabul qilmagan odamni hukm qiluvchi bor. Aytgan so‘zim unday odamni oxiratda hukm qiladi.</div>
  <div id="49"><sup><a href="https://www.kitobook.com/compare/book/43/12/49/" title="сравнение переводов, параллельные ссылки">49</a></sup> Zotan Men O‘zimcha gapirganim yo‘q. Meni yuborgan Ota nima aytishimni, qanday gapirishimni Menga amr etgan.</div>
  <div id="50"><sup><a href="https://www.kitobook.com/compare/book/43/12/50/" title="сравнение переводов, параллельные ссылки">50</a></sup> Uning amri esa abadiy hayot berishini bilaman. Xullas, nima aytayotgan bo‘lsam, Otam Menga aytganday sizlarga aytyapman.”</div>
</div>