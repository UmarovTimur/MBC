<div itemprop="articleBody" class="text">
  <div id="1"><sup><a href="https://www.kitobook.com/compare/book/43/05/1/" title="сравнение переводов, параллельные ссылки">1</a></sup> Bu hodisalardan keyin Iso yahudiylarning bayramini nishonlash uchun Quddusga bordi.</div>
  <div id="2"><sup><a href="https://www.kitobook.com/compare/book/43/05/2/" title="сравнение переводов, параллельные ссылки">2</a></sup> Quddusning Qo‘y darvozasi yonida bir hovuz bor edi. Bu hovuzning oromiycha nomi Baytzata bo‘lib, beshta ayvoni bor edi.</div>
  <div id="3"><sup><a href="https://www.kitobook.com/compare/book/43/05/3/" title="сравнение переводов, параллельные ссылки">3</a></sup> Bu ayvonlarda ko‘r, cho‘loq va shol bo‘lgan ko‘p nogironlar yotar edi.</div>
  <div id="4"><sup><a href="https://www.kitobook.com/compare/book/43/05/4/" title="сравнение переводов, параллельные ссылки">4</a></sup> Ular suvning qimirlashini intizor bo‘lib kutar edi. Chunki Egamizning bir farishtasi goh–goh hovuzga tushib, suvni harakatga keltirar edi. Suv qimirlashi bilan hovuzga birinchi bo‘lib kim tushsa, har qanday xastalikdan xalos bo‘lar edi.</div>
  <div id="5"><sup><a href="https://www.kitobook.com/compare/book/43/05/5/" title="сравнение переводов, параллельные ссылки">5</a></sup> Bu yerda o‘ttiz sakkiz yildan beri nogiron bo‘lib yotgan bir kishi bor edi.</div>
  <div id="6"><sup><a href="https://www.kitobook.com/compare/book/43/05/6/" title="сравнение переводов, параллельные ссылки">6</a></sup> Iso uning yotganini ko‘rdi, u uzoq vaqtdan beri xasta ekanligini Iso bilardi. Shuning uchun undan: — Sog‘ayishni istaysanmi? — deb so‘radi.</div>
  <div id="7"><sup><a href="https://www.kitobook.com/compare/book/43/05/7/" title="сравнение переводов, параллельные ссылки">7</a></sup> Nogiron odam Isoga shunday javob berdi: — Taqsir, suv qimirlaganda meni hovuzga tushiradigan odam yo‘q. Men borgunimcha, boshqasi mendan oldin tushib oladi.</div>
  <div id="8"><sup><a href="https://www.kitobook.com/compare/book/43/05/8/" title="сравнение переводов, параллельные ссылки">8</a></sup> Iso unga shunday dedi: — O‘rningdan tur! To‘shagingni olib, yur!</div>
  <div id="9"><sup><a href="https://www.kitobook.com/compare/book/43/05/9/" title="сравнение переводов, параллельные ссылки">9</a></sup> O‘sha odam shu zahoti sog‘ayib ketdi. To‘shagini olib, yura boshladi. Bu hodisa Shabbat kuni sodir bo‘ldi.</div>
  <div id="10"><sup><a href="https://www.kitobook.com/compare/book/43/05/10/" title="сравнение переводов, параллельные ссылки">10</a></sup> Shuning uchun yahudiylar sog‘ayib ketgan odamga deyishdi: — Bugun Shabbat kuni! Bugun to‘shakni ko‘tarib yurish qonunda man etilgan!</div>
  <div id="11"><sup><a href="https://www.kitobook.com/compare/book/43/05/11/" title="сравнение переводов, параллельные ссылки">11</a></sup> U odam esa shunday javob berdi: — Meni sog‘aytirgan Kishi menga: “To‘shagingni olib yur”, deb aytdi.</div>
  <div id="12"><sup><a href="https://www.kitobook.com/compare/book/43/05/12/" title="сравнение переводов, параллельные ссылки">12</a></sup> — “To‘shagingni olib yur”, deb aytgan Odam kim? — deb so‘radilar.</div>
  <div id="13"><sup><a href="https://www.kitobook.com/compare/book/43/05/13/" title="сравнение переводов, параллельные ссылки">13</a></sup> Shifo topgan odam esa Uning kimligini bilmas edi, u yerda xalq ko‘pligidan Iso O‘zini chetga olgan edi.</div>
  <div id="14"><sup><a href="https://www.kitobook.com/compare/book/43/05/14/" title="сравнение переводов, параллельные ссылки">14</a></sup> Keyinroq Iso u odamni Ma’badda uchratib qolib, unga dedi: — Mana, sen sog‘ayding. Endi gunoh qilma, tag‘in boshingga bundan battar kunlar kelmasin.</div>
  <div id="15"><sup><a href="https://www.kitobook.com/compare/book/43/05/15/" title="сравнение переводов, параллельные ссылки">15</a></sup> Bu odam borib, uni sog‘aytirgan Iso ekanligini yahudiylarga aytdi.</div>
  <div id="16"><sup><a href="https://www.kitobook.com/compare/book/43/05/16/" title="сравнение переводов, параллельные ссылки">16</a></sup> Ular esa, Isoni Shabbat kunida bunday ishlar qilib yurgani uchun quvg‘in qila boshladilar.</div>
  <div id="17"><sup><a href="https://www.kitobook.com/compare/book/43/05/17/" title="сравнение переводов, параллельные ссылки">17</a></sup> Ammo Iso ularga shunday dedi: — Mening Otam shu kungacha O‘z ishini qilib kelyapti, Men ham O‘z ishimni qilyapman, — dedi.</div>
  <div id="18"><sup><a href="https://www.kitobook.com/compare/book/43/05/18/" title="сравнение переводов, параллельные ссылки">18</a></sup> Ana shu so‘zi uchun yahudiylar Isoni o‘ldirishga yanada ko‘proq harakat qilishdi. Chunki U nafaqat Shabbat qoidalarini buzdi, balki Xudoni Otam deb, O‘zini Xudoga tenglashtirgan edi.</div>
  <div id="19"><sup><a href="https://www.kitobook.com/compare/book/43/05/19/" title="сравнение переводов, параллельные ссылки">19</a></sup> Iso yahudiylarga shunday dedi: “Sizlarga chinini aytay: O‘g‘il O‘zidan O‘zi hech narsa qila olmaydi. Faqat Otasidan ko‘rgan ishlarni qiladi. Ota nimalarni qilsa, O‘g‘il ham xuddi shularni qiladi.</div>
  <div id="20"><sup><a href="https://www.kitobook.com/compare/book/43/05/20/" title="сравнение переводов, параллельные ссылки">20</a></sup> Axir, Ota O‘g‘lini yaxshi ko‘radi, O‘zi qilgan hamma ishlarni O‘g‘liga ko‘rsatadi. U O‘g‘liga bundan ham buyukroq ishlarni ko‘rsatadi, shunda hammangiz hayron qolasizlar.</div>
  <div id="21"><sup><a href="https://www.kitobook.com/compare/book/43/05/21/" title="сравнение переводов, параллельные ссылки">21</a></sup> Ota o‘liklarni tiriltirib, ularga hayot baxshida etganday, O‘g‘il ham istagan odamiga hayot baxsh etadi.</div>
  <div id="22"><sup><a href="https://www.kitobook.com/compare/book/43/05/22/" title="сравнение переводов, параллельные ссылки">22</a></sup> Shuningdek, Ota hech kimni hukm qilmaydi, balki hukm qilish huquqini O‘g‘liga bergan,</div>
  <div id="23"><sup><a href="https://www.kitobook.com/compare/book/43/05/23/" title="сравнение переводов, параллельные ссылки">23</a></sup> toki hamma Otani hurmat qilganday, O‘g‘lini ham hurmat qilsinlar. Kim O‘g‘ilni hurmat qilmasa, Uni yuborgan Otani ham hurmat qilmagan bo‘ladi.</div>
  <div id="24"><sup><a href="https://www.kitobook.com/compare/book/43/05/24/" title="сравнение переводов, параллельные ссылки">24</a></sup> Sizlarga chinini aytay: Mening so‘zlarimni tinglagan va Meni Yuborganga ishongan kishi abadiy hayotga egadir. U hukm qilinmaydi. Zotan, u o‘limdan hayotga o‘tgan.</div>
  <div id="25"><sup><a href="https://www.kitobook.com/compare/book/43/05/25/" title="сравнение переводов, параллельные ссылки">25</a></sup> Sizlarga chinini aytay: O‘liklar Xudo O‘g‘lining ovozini eshitadigan vaqt keladi, kelib qoldi ham. O‘g‘ilning ovoziga quloq solganlar tiriladi.</div>
  <div id="26"><sup><a href="https://www.kitobook.com/compare/book/43/05/26/" title="сравнение переводов, параллельные ссылки">26</a></sup> Zero, Otaning O‘zi hayot manbayi bo‘lgani kabi, O‘g‘liga ham hayot manbayi bo‘lish qudratini ato qildi.</div>
  <div id="27"><sup><a href="https://www.kitobook.com/compare/book/43/05/27/" title="сравнение переводов, параллельные ссылки">27</a></sup> Bundan tashqari, Ota insonlarni hukm qilish hokimiyatini O‘g‘liga berdi, chunki U Inson O‘g‘lidir.</div>
  <div id="28"><sup><a href="https://www.kitobook.com/compare/book/43/05/28/" title="сравнение переводов, параллельные ссылки">28</a></sup> Bunga hayron qolmanglar! Qabrda yotgan marhumlarning hammasi Inson O‘g‘lining ovozini eshitadigan vaqt keladi.</div>
  <div id="29"><sup><a href="https://www.kitobook.com/compare/book/43/05/29/" title="сравнение переводов, параллельные ссылки">29</a></sup> Shunda o‘liklar qabrlaridan chiqadilar: yaxshilik qilganlar yashash uchun tiriladi, yomonlik qilganlar esa mahkum bo‘lish uchun tiriladi.”</div>
  <div id="30"><sup><a href="https://www.kitobook.com/compare/book/43/05/30/" title="сравнение переводов, параллельные ссылки">30</a></sup> “Men O‘zimdan O‘zim hech narsa qilolmayman. Otam Menga qanday aytsa, shunday hukm qilaman, shuning uchun hukmim to‘g‘ridir. Zotan, Men O‘z irodamni emas, balki Meni yuborgan Otamning irodasini bajo keltirishni istayman.</div>
  <div id="31"><sup><a href="https://www.kitobook.com/compare/book/43/05/31/" title="сравнение переводов, параллельные ссылки">31</a></sup> Agar Men O‘zim haqimda O‘zim guvohlik bersam, Mening guvohligim haqiqiy bo‘lmaydi.</div>
  <div id="32"><sup><a href="https://www.kitobook.com/compare/book/43/05/32/" title="сравнение переводов, параллельные ссылки">32</a></sup> Ammo Men haqimda guvohlik beruvchi boshqasi bor. Uning bergan guvohligi haqiqat ekanligini bilaman.</div>
  <div id="33"><sup><a href="https://www.kitobook.com/compare/book/43/05/33/" title="сравнение переводов, параллельные ссылки">33</a></sup> Sizlar Yahyoning oldiga odam yubordingizlar, u haqiqat to‘g‘risida guvohlik berdi.</div>
  <div id="34"><sup><a href="https://www.kitobook.com/compare/book/43/05/34/" title="сравнение переводов, параллельные ссылки">34</a></sup> Garchi Men insonning guvohligiga muhtoj bo‘lmasam–da, lekin bularni sizlar najot topishingiz uchun aytyapman.</div>
  <div id="35"><sup><a href="https://www.kitobook.com/compare/book/43/05/35/" title="сравнение переводов, параллельные ссылки">35</a></sup> Yahyo go‘yo yonib turib, nur sochgan bir chiroqday edi. Sizlar esa uning nurida birpas quvonmoqchi bo‘ldingizlar.</div>
  <div id="36"><sup><a href="https://www.kitobook.com/compare/book/43/05/36/" title="сравнение переводов, параллельные ссылки">36</a></sup> Biroq, Men Yahyodan ko‘ra kattaroq guvohlikka egaman. Guvohlik deb, Men tugatishim uchun Otam bergan ishlarini nazarda tutyapman. Bularning hammasi Meni Otam yuborganidan dalolat beradi.</div>
  <div id="37"><sup><a href="https://www.kitobook.com/compare/book/43/05/37/" title="сравнение переводов, параллельные ссылки">37</a></sup> Meni yuborgan Otamning O‘zi ham Men haqimda guvohlik berib turibdi. Sizlar esa hech qachon Uning ovozini eshitmagansiz, qiyofasini ham ko‘rmagansiz.</div>
  <div id="38"><sup><a href="https://www.kitobook.com/compare/book/43/05/38/" title="сравнение переводов, параллельные ссылки">38</a></sup> Uning kalomi ham ko‘nglingizdan joy olmadi, chunki sizlar U yuborgan Zotga ishonmayapsizlar.</div>
  <div id="39"><sup><a href="https://www.kitobook.com/compare/book/43/05/39/" title="сравнение переводов, параллельные ссылки">39</a></sup> Sizlar Muqaddas Bitiklarni tekshirasizlar, chunki ular orqali abadiy hayotga ega bo‘lamiz, deb o‘ylaysizlar. Ammo o‘sha Yozuvlar Men to‘g‘rimda guvohlik beradi–ku!</div>
  <div id="40"><sup><a href="https://www.kitobook.com/compare/book/43/05/40/" title="сравнение переводов, параллельные ссылки">40</a></sup> Sizlar esa hayotga ega bo‘lish uchun oldimga kelishni istamaysizlar.</div>
  <div id="41"><sup><a href="https://www.kitobook.com/compare/book/43/05/41/" title="сравнение переводов, параллельные ссылки">41</a></sup> Men insonlardan tahsin kutmayman.</div>
  <div id="42"><sup><a href="https://www.kitobook.com/compare/book/43/05/42/" title="сравнение переводов, параллельные ссылки">42</a></sup> Lekin sizlarni bilaman, qalbingizda Xudoning sevgisi yo‘q.</div>
  <div id="43"><sup><a href="https://www.kitobook.com/compare/book/43/05/43/" title="сравнение переводов, параллельные ссылки">43</a></sup> Men Otamning nomidan keldim, ammo sizlar Meni qabul qilmayapsizlar. Agar kimdir o‘z nomidan kelsa, uni qabul qilaverasizlar.</div>
  <div id="44"><sup><a href="https://www.kitobook.com/compare/book/43/05/44/" title="сравнение переводов, параллельные ссылки">44</a></sup> Sizlar bir–biringizdan tahsinlar olishni yaxshi ko‘rasizlar, lekin yagona Xudoning tahsiniga sazovor bo‘lishga harakat qilmaysizlar. Qanday qilib ham Menga ishona olardingiz?!</div>
  <div id="45"><sup><a href="https://www.kitobook.com/compare/book/43/05/45/" title="сравнение переводов, параллельные ссылки">45</a></sup> Men sizlarni Ota oldida ayblayman, deb o‘ylamanglar. Sizlar Musoga umid bog‘lagansiz. Musoning o‘zi sizlarni ayblaydi.</div>
  <div id="46"><sup><a href="https://www.kitobook.com/compare/book/43/05/46/" title="сравнение переводов, параллельные ссылки">46</a></sup> Agar Musoga ishonganingizda edi, Menga ham ishongan bo‘lar edingizlar. Axir, u Men haqimda yozgan edi.</div>
  <div id="47"><sup><a href="https://www.kitobook.com/compare/book/43/05/47/" title="сравнение переводов, параллельные ссылки">47</a></sup> Musoning yozuvlariga ishonmagan bo‘lsangiz, Mening so‘zlarimga qanday ishonasizlar?!”</div>
</div>