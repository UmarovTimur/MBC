<div itemprop="articleBody" class="text">
  <div id="1"><sup><a href="https://www.kitobook.com/compare/book/43/15/1/" title="сравнение переводов, параллельные ссылки">1</a></sup> “Men haqiqiy tokman, Otam esa bog‘bondir.</div>
  <div id="2"><sup><a href="https://www.kitobook.com/compare/book/43/15/2/" title="сравнение переводов, параллельные ссылки">2</a></sup> Hosil bermaydigan har bir novdamni U kesib tashlaydi. Hosil beradigan har bir novdani esa, yana ko‘proq hosil bersin deb, xomtok qilib tozalaydi.</div>
  <div id="3"><sup><a href="https://www.kitobook.com/compare/book/43/15/3/" title="сравнение переводов, параллельные ссылки">3</a></sup> Men sizga aytgan so‘zim orqali sizlar allaqachon tozalanib bo‘lgansizlar.</div>
  <div id="4"><sup><a href="https://www.kitobook.com/compare/book/43/15/4/" title="сравнение переводов, параллельные ссылки">4</a></sup> Men bilan aloqada bo‘linglar, shunda Men sizlar bilan aloqada bo‘laman. Tokka ulanmagan novda o‘z– o‘zidan hosil berolmaydi. Shu singari sizlar ham Men bilan aloqada bo‘lmasangizlar, hosil berolmaysizlar.</div>
  <div id="5"><sup><a href="https://www.kitobook.com/compare/book/43/15/5/" title="сравнение переводов, параллельные ссылки">5</a></sup> Men — tok, sizlar — novdasizlar. Agar Menda bo‘lsangizlar va Men sizlarda bo‘lsam, ko‘p hosil berasizlar. Mensiz hech narsa qilolmaysizlar.</div>
  <div id="6"><sup><a href="https://www.kitobook.com/compare/book/43/15/6/" title="сравнение переводов, параллельные ссылки">6</a></sup> Kim Men bilan aloqani uzsa, novda kabi tashlab yuboriladi va quriydi. Bunday novdalarni esa yig‘ib, o‘tga tashlab yondirishadi.</div>
  <div id="7"><sup><a href="https://www.kitobook.com/compare/book/43/15/7/" title="сравнение переводов, параллельные ссылки">7</a></sup> Agar siz Men bilan aloqada bo‘lib, so‘zlarimni qalbingizga jo qilsangizlar, istaganingizni so‘ranglar, sizga beriladi.</div>
  <div id="8"><sup><a href="https://www.kitobook.com/compare/book/43/15/8/" title="сравнение переводов, параллельные ссылки">8</a></sup> Sizlar ko‘p hosil berib, Mening shogirdlarim ekanligingizni isbotlaysiz. Bu orqali Otam ulug‘lanadi.”</div>
  <div id="9"><sup><a href="https://www.kitobook.com/compare/book/43/15/9/" title="сравнение переводов, параллельные ссылки">9</a></sup> “Ota Meni qanday sevgan bo‘lsa, Men ham sizlarni shunday sevdim. Sevgimga sodiq qolinglar.</div>
  <div id="10"><sup><a href="https://www.kitobook.com/compare/book/43/15/10/" title="сравнение переводов, параллельные ссылки">10</a></sup> Men Otamning amrlariga amal qilib, Uning sevgisiga sodiq qolganman. Xuddi shu singari sizlar ham, Mening amrlarimga amal qilsangizlar, sevgimga sodiq qolasizlar.</div>
  <div id="11"><sup><a href="https://www.kitobook.com/compare/book/43/15/11/" title="сравнение переводов, параллельные ссылки">11</a></sup> Mening shodligim qalbingizni to‘ldirsin, deb sizlarga bu so‘zlarni aytdim.</div>
  <div id="12"><sup><a href="https://www.kitobook.com/compare/book/43/15/12/" title="сравнение переводов, параллельные ссылки">12</a></sup> Mening amrim shu: Men sizlarni qanday sevgan bo‘lsam, sizlar ham bir–biringizni shunday sevinglar.</div>
  <div id="13"><sup><a href="https://www.kitobook.com/compare/book/43/15/13/" title="сравнение переводов, параллельные ссылки">13</a></sup> Kim o‘z jonini do‘stlari uchun fido qilsa, bundan ortiq sevgi yo‘q.</div>
  <div id="14"><sup><a href="https://www.kitobook.com/compare/book/43/15/14/" title="сравнение переводов, параллельные ссылки">14</a></sup> Agar sizlar amrlarimni bajo keltirsangizlar, Mening do‘stlarim bo‘lasizlar.</div>
  <div id="15"><sup><a href="https://www.kitobook.com/compare/book/43/15/15/" title="сравнение переводов, параллельные ссылки">15</a></sup> Men sizlarni endi qul deb atamayman. Qul xo‘jayini nima qilishini bilmaydi. Sizlarni do‘stlarim deyman, chunki Otamdan eshitgan hamma narsani sizlarga aytdim.</div>
  <div id="16"><sup><a href="https://www.kitobook.com/compare/book/43/15/16/" title="сравнение переводов, параллельные ссылки">16</a></sup> Sizlar Meni emas, Men sizlarni tanladim. Men sizlarni: “Borib hosil bersin, hosili boqiy bo‘lsin”, deb tanladim. Shunda Mening nomimdan Otadan nima so‘rasangizlar, U sizlarga beradi.</div>
  <div id="17"><sup><a href="https://www.kitobook.com/compare/book/43/15/17/" title="сравнение переводов, параллельные ссылки">17</a></sup> Xullas, sizlarga amrim shu: bir–biringizni sevinglar!”</div>
  <div id="18"><sup><a href="https://www.kitobook.com/compare/book/43/15/18/" title="сравнение переводов, параллельные ссылки">18</a></sup> “Agar dunyo sizlardan nafratlanayotgan bo‘lsa, bilingki, sizlardan ilgari Mendan nafratlangan.</div>
  <div id="19"><sup><a href="https://www.kitobook.com/compare/book/43/15/19/" title="сравнение переводов, параллельные ссылки">19</a></sup> Sizlar bu dunyoga tegishli bo‘lganingizda edi, dunyo sizlarni o‘ziniki kabi sevar edi. Sizlar esa bu dunyoga tegishli emassizlar. Men sizlarni bu dunyodan tanlab oldim. Ana shu sababdan dunyo sizlardan nafratlanadi.</div>
  <div id="20"><sup><a href="https://www.kitobook.com/compare/book/43/15/20/" title="сравнение переводов, параллельные ссылки">20</a></sup> Qul o‘z xo‘jayinidan ustun emas, degan so‘zimni eslanglar. Agar Meni quvg‘in qilgan bo‘lsalar, sizlarni ham quvg‘in qiladilar. Agar Mening so‘zlarimga rioya qilgan bo‘lsalar, sizlarnikiga ham rioya qiladilar.</div>
  <div id="21"><sup><a href="https://www.kitobook.com/compare/book/43/15/21/" title="сравнение переводов, параллельные ссылки">21</a></sup> Odamlar bularni sizlarga Mening nomim tufayli qiladilar. Axir, ular Meni Yuborganni tanimaydilar.</div>
  <div id="22"><sup><a href="https://www.kitobook.com/compare/book/43/15/22/" title="сравнение переводов, параллельные ссылки">22</a></sup> Agar Men kelib, ularga gapirmaganimda edi, ular Menga ishonmaganlari uchun gunohda ayblanmas edi. Endi bo‘lsa gunohlarini oqlash uchun bahona topa olmaydilar.</div>
  <div id="23"><sup><a href="https://www.kitobook.com/compare/book/43/15/23/" title="сравнение переводов, параллельные ссылки">23</a></sup> Mendan nafratlangan odam Otamdan ham nafratlanadi.</div>
  <div id="24"><sup><a href="https://www.kitobook.com/compare/book/43/15/24/" title="сравнение переводов, параллельные ссылки">24</a></sup> Agar Men ular orasida boshqa hech kim qilmagan mo‘jizalarni qilmaganimda edi, ular gunohda ayblanmas edi. Endi bo‘lsa mo‘jizalarimni ko‘rdilar–u, Mendan ham, Otamdan ham nafratlandilar.</div>
  <div id="25"><sup><a href="https://www.kitobook.com/compare/book/43/15/25/" title="сравнение переводов, параллельные ссылки">25</a></sup> Bu esa Tavrotdagi: “Mendan sababsiz nafrat etganlar”, degan so‘zlar bajo bo‘lishi uchun sodir bo‘ldi.</div>
  <div id="26"><sup><a href="https://www.kitobook.com/compare/book/43/15/26/" title="сравнение переводов, параллельные ссылки">26</a></sup> Men sizlarga Otamdan yuboradigan Homiy, ya’ni Otamdan chiqqan Haqiqat Ruhi kelganda Men to‘g‘rimda guvohlik beradi.</div>
  <div id="27"><sup><a href="https://www.kitobook.com/compare/book/43/15/27/" title="сравнение переводов, параллельные ссылки">27</a></sup> Sizlar ham guvohlik berasizlar, chunki boshdanoq Men bilan birga bo‘lgansizlar.”</div>
</div>