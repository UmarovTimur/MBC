<div itemprop="articleBody" class="text">
  <div id="1"><sup><a href="https://www.kitobook.com/compare/book/43/07/1/" title="сравнение переводов, параллельные ссылки">1</a></sup> Shundan keyin Iso Jalilani keza boshladi. U Yahudiyani kezishni xohlamagan edi, chunki u yerdagi yahudiylar Uni o‘ldirishga qasd qilgan edilar.</div>
  <div id="2"><sup><a href="https://www.kitobook.com/compare/book/43/07/2/" title="сравнение переводов, параллельные ссылки">2</a></sup> Yahudiylarning Chayla bayrami yaqinlashayotgan edi.</div>
  <div id="3"><sup><a href="https://www.kitobook.com/compare/book/43/07/3/" title="сравнение переводов, параллельные ссылки">3</a></sup> Ukalari Isoga shunday deyishdi: — Bu yerdan chiqib Yahudiyaga boring. Qilayotgan ishlaringizni shogirdlaringiz ham ko‘rishsin.</div>
  <div id="4"><sup><a href="https://www.kitobook.com/compare/book/43/07/4/" title="сравнение переводов, параллельные ссылки">4</a></sup> Mashhur bo‘laman, degan bironta odam yashirincha ish qilmaydi–ku! Bunday ishlarni qilar ekansiz, O‘zingizni dunyoga taniting!</div>
  <div id="5"><sup><a href="https://www.kitobook.com/compare/book/43/07/5/" title="сравнение переводов, параллельные ссылки">5</a></sup> Hatto ukalari ham Unga ishonmas edilar.</div>
  <div id="6"><sup><a href="https://www.kitobook.com/compare/book/43/07/6/" title="сравнение переводов, параллельные ссылки">6</a></sup> Iso ukalariga shunday dedi: — Mening vaqt–soatim hali kelgani yo‘q. Lekin sizlar uchun har vaqt qulaydir.</div>
  <div id="7"><sup><a href="https://www.kitobook.com/compare/book/43/07/7/" title="сравнение переводов, параллельные ссылки">7</a></sup> Dunyo sizlardan nafratlana olmaydi, lekin Mendan nafratlanadi. Chunki Men uning qilmishlari yomon ekanligini yuziga solaman.</div>
  <div id="8"><sup><a href="https://www.kitobook.com/compare/book/43/07/8/" title="сравнение переводов, параллельные ссылки">8</a></sup> Mayli, sizlar bayramga boringlar. Men bu bayramga bormayman, chunki Mening vaqtim hali kelgani yo‘q.</div>
  <div id="9"><sup><a href="https://www.kitobook.com/compare/book/43/07/9/" title="сравнение переводов, параллельные ссылки">9</a></sup> Shu so‘zlarni aytib, Iso Jalilada qoldi.</div>
  <div id="10"><sup><a href="https://www.kitobook.com/compare/book/43/07/10/" title="сравнение переводов, параллельные ссылки">10</a></sup> Isoning ukalari bayramga ketganlaridan keyin, Isoning O‘zi ham hech kimga bildirmay, yashirincha bayramga bordi.</div>
  <div id="11"><sup><a href="https://www.kitobook.com/compare/book/43/07/11/" title="сравнение переводов, параллельные ссылки">11</a></sup> Yahudiylar esa Isoni bayramda qidirar, “U qayoqda?” deb so‘rar edilar.</div>
  <div id="12"><sup><a href="https://www.kitobook.com/compare/book/43/07/12/" title="сравнение переводов, параллельные ссылки">12</a></sup> Omma orasida Iso to‘g‘risida har xil gap–so‘zlar yoyilgan edi. Ba’zilar: “U yaxshi Odam”, — desalar, boshqalar: “Yo‘q, U xalqni yo‘ldan ozdiryapti”, — deyishardi.</div>
  <div id="13"><sup><a href="https://www.kitobook.com/compare/book/43/07/13/" title="сравнение переводов, параллельные ссылки">13</a></sup> Biroq yahudiylardan qo‘rqqanlari uchun U haqda hech kim ochiq gapirmas edi.</div>
  <div id="14"><sup><a href="https://www.kitobook.com/compare/book/43/07/14/" title="сравнение переводов, параллельные ссылки">14</a></sup> Bayramning yarmi o‘tganda, Iso Ma’badga kirib, ta’lim bera boshladi.</div>
  <div id="15"><sup><a href="https://www.kitobook.com/compare/book/43/07/15/" title="сравнение переводов, параллельные ссылки">15</a></sup> Uni eshitgan yahudiylar hayron qolib deyishdi: — Bu Odam o‘qimagan bo‘lsa, qayerdan shuncha narsani biladi?!</div>
  <div id="16"><sup><a href="https://www.kitobook.com/compare/book/43/07/16/" title="сравнение переводов, параллельные ссылки">16</a></sup> Iso ularga javoban dedi: — Mening ta’limotim O‘zimniki emas, balki Meni Yuborgannikidir.</div>
  <div id="17"><sup><a href="https://www.kitobook.com/compare/book/43/07/17/" title="сравнение переводов, параллельные ссылки">17</a></sup> Kim Xudoning irodasini bajarishni istasa, bu ta’limotim Xudodanmi yoki O‘zimdanmi, bilib oladi.</div>
  <div id="18"><sup><a href="https://www.kitobook.com/compare/book/43/07/18/" title="сравнение переводов, параллельные ссылки">18</a></sup> Kim o‘z nomidan gapirsa, o‘ziga shuhrat izlaydi. Kim uni yuborganga shuhrat izlasa, haqiqatni so‘zlaydi, uning dilida hiyla bo‘lmaydi.</div>
  <div id="19"><sup><a href="https://www.kitobook.com/compare/book/43/07/19/" title="сравнение переводов, параллельные ссылки">19</a></sup> Qonunni sizlarga Muso berdi, shunday emasmi? Ammo birortangiz qonunni bajarmaysizlar. Nega Meni o‘ldirmoqchisizlar?</div>
  <div id="20"><sup><a href="https://www.kitobook.com/compare/book/43/07/20/" title="сравнение переводов, параллельные ссылки">20</a></sup> — Seni jin uribdi! Kim Seni o‘ldirmoqchi ekan? — dedi xaloyiq.</div>
  <div id="21"><sup><a href="https://www.kitobook.com/compare/book/43/07/21/" title="сравнение переводов, параллельные ссылки">21</a></sup> Iso javob berib dedi: — Men Shabbat kuni bitta mo‘jiza qilganim uchun hammalaringiz hayron qolyapsizlar.</div>
  <div id="22"><sup><a href="https://www.kitobook.com/compare/book/43/07/22/" title="сравнение переводов, параллельные ссылки">22</a></sup> O‘zlaringiz esa, Musoning qonuniga amal qilaylik, deb Shabbat kuni o‘g‘il bolani sunnat qilasizlar–ku! Aslida, sunnat odati Musodan emas, Ibrohim davridan qolgan.</div>
  <div id="23"><sup><a href="https://www.kitobook.com/compare/book/43/07/23/" title="сравнение переводов, параллельные ссылки">23</a></sup> Musoning Qonuni buzilmasin deb, sizlar hatto Shabbat kuni ham o‘g‘il bolani sunnat qilsangizlar, nega Mendan g‘azablanasizlar?! Shabbat kuni odamni butunlay sog‘aytirganim uchunmi?!</div>
  <div id="24"><sup><a href="https://www.kitobook.com/compare/book/43/07/24/" title="сравнение переводов, параллельные ссылки">24</a></sup> Yuzaki hukm qilmanglar, hukmingiz adolatli bo‘lsin.</div>
  <div id="25"><sup><a href="https://www.kitobook.com/compare/book/43/07/25/" title="сравнение переводов, параллельные ссылки">25</a></sup> Ba’zi quddusliklar shunday deyishardi: — O‘ldirishmoqchi bo‘lgan Odam shu emasmi?</div>
  <div id="26"><sup><a href="https://www.kitobook.com/compare/book/43/07/26/" title="сравнение переводов, параллельные ссылки">26</a></sup> Mana, U hammaning oldida so‘zlayapti, Unga qarshi hech kim hech narsa demayapti. Nahotki boshliqlar Uni Masih, deb tan olishgan bo‘lsa?!</div>
  <div id="27"><sup><a href="https://www.kitobook.com/compare/book/43/07/27/" title="сравнение переводов, параллельные ссылки">27</a></sup> Ammo bu Odamning qayerdanligini hammamiz bilamiz, Masih kelganda esa, Uning qayerdanligini hech kim bilmaydi.</div>
  <div id="28"><sup><a href="https://www.kitobook.com/compare/book/43/07/28/" title="сравнение переводов, параллельные ссылки">28</a></sup> Iso Ma’badda ta’lim berar ekan, baland ovozda shunday dedi: — Ha, sizlar Mening kimligimni ham, qayerdanligimni ham bilasizlar. Lekin Men O‘zimcha kelganim yo‘q. Meni Yuborgan bor, sizlar esa Uni tanimaysizlar. U haqdir.</div>
  <div id="29"><sup><a href="https://www.kitobook.com/compare/book/43/07/29/" title="сравнение переводов, параллельные ссылки">29</a></sup> Men Uni bilaman, chunki Men Uning oldidan kelganman, U Meni yuborgan.</div>
  <div id="30"><sup><a href="https://www.kitobook.com/compare/book/43/07/30/" title="сравнение переводов, параллельные ссылки">30</a></sup> Bu gapi uchun Isoni qo‘lga olmoqchi bo‘ldilar. Biroq hech kim Unga qo‘l tekkizmadi, chunki Uning vaqt–soati hali kelmagan edi.</div>
  <div id="31"><sup><a href="https://www.kitobook.com/compare/book/43/07/31/" title="сравнение переводов, параллельные ссылки">31</a></sup> Shu bilan birga, xalq orasidagi ko‘p odamlar Unga imon keltirdi. Ular: — Masih kelsa ham, baribir bunchalik ko‘p mo‘jizali alomatlar ko‘rsata olmaydi! — deyishardi.</div>
  <div id="32"><sup><a href="https://www.kitobook.com/compare/book/43/07/32/" title="сравнение переводов, параллельные ссылки">32</a></sup> Odamlar Iso to‘g‘risida shunday deb pichirlashayotganini farziylar eshitib qolishdi. Shunda bosh ruhoniylar bilan farziylar Isoni qo‘lga olish uchun mirshablarni yuborishdi.</div>
  <div id="33"><sup><a href="https://www.kitobook.com/compare/book/43/07/33/" title="сравнение переводов, параллельные ссылки">33</a></sup> Iso dedi: — Men sizlar bilan qisqa bir muddat bo‘lib, yana Meni Yuborganning oldiga qaytib boraman.</div>
  <div id="34"><sup><a href="https://www.kitobook.com/compare/book/43/07/34/" title="сравнение переводов, параллельные ссылки">34</a></sup> Sizlar Meni izlaysiz–u, lekin topolmaysizlar. Men boradigan joyga sizlar borolmaysizlar.</div>
  <div id="35"><sup><a href="https://www.kitobook.com/compare/book/43/07/35/" title="сравнение переводов, параллельные ссылки">35</a></sup> Buni eshitgan yahudiylar o‘zaro shunday deb aytishardi: — U qayerga bormoqchi, biz Uni topolmas ekanmiz? Balki U boshqa yurtlarda yashaydigan yahudiylar orasiga bormoqchidir?! G‘ayriyahudiylarga ham ta’lim bermoqchidir?!</div>
  <div id="36"><sup><a href="https://www.kitobook.com/compare/book/43/07/36/" title="сравнение переводов, параллельные ссылки">36</a></sup> “Sizlar Meni izlaysiz–u, lekin topolmaysizlar, Men boradigan joyga, sizlar borolmaysizlar”, degan gaplari bilan nima aytmoqchi ekan?!</div>
  <div id="37"><sup><a href="https://www.kitobook.com/compare/book/43/07/37/" title="сравнение переводов, параллельные ссылки">37</a></sup> Bayramning oxirgi, ulug‘ kunida Iso turib, baland ovozda xitob qildi: — Kim chanqagan bo‘lsa, Mening oldimga kelib ichsin.</div>
  <div id="38"><sup><a href="https://www.kitobook.com/compare/book/43/07/38/" title="сравнение переводов, параллельные ссылки">38</a></sup> Shunda Muqaddas Bitiklarda aytilganidek, Menga ishongan odamning ichidan hayotbaxsh suv daryo bo‘lib oqib chiqadi.</div>
  <div id="39"><sup><a href="https://www.kitobook.com/compare/book/43/07/39/" title="сравнение переводов, параллельные ссылки">39</a></sup> Iso shunday deganda, Muqaddas Ruhni nazarda tutgan edi. Unga ishonganlar Ruhni qabul qilib olishlari kerak edi. Lekin Ruh hanuz berilmagan edi, chunki Iso hali ulug‘lanmagan edi.</div>
  <div id="40"><sup><a href="https://www.kitobook.com/compare/book/43/07/40/" title="сравнение переводов, параллельные ссылки">40</a></sup> Olomon ichidan ba’zilari bu so‘zlarni eshitib shunday dedilar: — Haqiqatan ham bu Odam biz kutgan payg‘ambar ekan.</div>
  <div id="41"><sup><a href="https://www.kitobook.com/compare/book/43/07/41/" title="сравнение переводов, параллельные ссылки">41</a></sup> Boshqalari: — Bu Masih, — deyishsa, yana boshqalari shunday deyishardi: — Masih Jaliladan kelmaydi–ku!</div>
  <div id="42"><sup><a href="https://www.kitobook.com/compare/book/43/07/42/" title="сравнение переводов, параллельные ссылки">42</a></sup> Muqaddas Bitiklarda, Masih Dovudning urug‘idan kelib chiqadi, U Dovud yashagan Baytlahm qishlog‘ida tug‘iladi, deb aytilmaganmi?!</div>
  <div id="43"><sup><a href="https://www.kitobook.com/compare/book/43/07/43/" title="сравнение переводов, параллельные ссылки">43</a></sup> Shu tariqa Iso tufayli xalq ikkiga bo‘lindi.</div>
  <div id="44"><sup><a href="https://www.kitobook.com/compare/book/43/07/44/" title="сравнение переводов, параллельные ссылки">44</a></sup> Ba’zilar Uni qo‘lga olmoqchi bo‘lishdi, ammo hech kim Unga qo‘l tekkizmadi.</div>
  <div id="45"><sup><a href="https://www.kitobook.com/compare/book/43/07/45/" title="сравнение переводов, параллельные ссылки">45</a></sup> Shu payt mirshablar bosh ruhoniylarning va farziylarning oldiga qaytib kelishdi. — Nega Uni olib kelmadinglar? — deb so‘rashdi ulardan.</div>
  <div id="46"><sup><a href="https://www.kitobook.com/compare/book/43/07/46/" title="сравнение переводов, параллельные ссылки">46</a></sup> — Hech kim hech qachon bu Odamday gapirmagan, — dedi mirshablar.</div>
  <div id="47"><sup><a href="https://www.kitobook.com/compare/book/43/07/47/" title="сравнение переводов, параллельные ссылки">47</a></sup> — Mabodo U sizlarni ham yo‘ldan urmadimi? — deyishdi farziylar.</div>
  <div id="48"><sup><a href="https://www.kitobook.com/compare/book/43/07/48/" title="сравнение переводов, параллельные ссылки">48</a></sup> — Boshliqlar bilan farziylar orasida Unga ishongan bironta odam ham yo‘q!</div>
  <div id="49"><sup><a href="https://www.kitobook.com/compare/book/43/07/49/" title="сравнение переводов, параллельные ссылки">49</a></sup> Tavrotni bilmagan o‘sha qalang‘i– qasang‘ilar esa shundoq ham la’nat ostida qolgan!</div>
  <div id="50"><sup><a href="https://www.kitobook.com/compare/book/43/07/50/" title="сравнение переводов, параллельные ссылки">50</a></sup> Shunda farziylardan biri, ilgari Isoning oldiga borgan Nikodim shunday savol berdi:</div>
  <div id="51"><sup><a href="https://www.kitobook.com/compare/book/43/07/51/" title="сравнение переводов, параллельные ссылки">51</a></sup> — Qonunimizga ko‘ra, biz odamni eshitmay turib, aybini topmasdan uni hukm qila olamizmi?!</div>
  <div id="52"><sup><a href="https://www.kitobook.com/compare/book/43/07/52/" title="сравнение переводов, параллельные ссылки">52</a></sup> — Sen ham Jaliladan bo‘lsang kerak–a? Muqaddas Bitiklarni o‘rganib chiq, Jaliladan payg‘ambar chiqmasligi aniq, — deyishdi unga.</div>
  <div id="53"><sup><a href="https://www.kitobook.com/compare/book/43/07/53/" title="сравнение переводов, параллельные ссылки">53</a></sup> Shundan keyin hammalari uy–uylariga tarqalib ketdilar.</div>
</div>