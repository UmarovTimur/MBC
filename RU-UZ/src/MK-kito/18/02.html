<div itemprop="articleBody" class="text">
  <div id="1"><sup><a href="https://www.kitobook.com/compare/book/18/02/1/" title="сравнение переводов, параллельные ссылки">1</a></sup> Bir kuni samoviy mavjudotlar Egamizning oldiga kelishdi. Shayton ham Egamizning huzuriga keldi.</div>
  <div id="2"><sup><a href="https://www.kitobook.com/compare/book/18/02/2/" title="сравнение переводов, параллельные ссылки">2</a></sup> Shaytondan Egamiz: “Qayerdan kelyapsan?” — deb so‘radi. Shayton Egamizga: “Yer yuzining u yog‘idan bu yog‘iga yurib, aylanib chiqdim”, — deb javob berdi.</div>
  <div id="3"><sup><a href="https://www.kitobook.com/compare/book/18/02/3/" title="сравнение переводов, параллельные ссылки">3</a></sup> Shaytonga Egamiz shunday dedi: “Qulim Ayubni ko‘rdingmi? Yer yuzida unga o‘xshagan hech kim yo‘q. U aybsiz va solih odam. Mendan qo‘rqadi, fosiqlikdan yuz o‘girgan. Sen esa bekorga Meni unga zarar ko‘rsatishga undading. Qara, u hali ham solihligida mahkam turibdi.”</div>
  <div id="4"><sup><a href="https://www.kitobook.com/compare/book/18/02/4/" title="сравнение переводов, параллельные ссылки">4</a></sup> Shayton shunday javob berdi: “Joniga azob berib ko‘r–chi, nima qilar ekan?! Ko‘rasan, inson o‘z jonini saqlab qolish uchun hamma narsadan voz kechadi.</div>
  <div id="5"><sup><a href="https://www.kitobook.com/compare/book/18/02/5/" title="сравнение переводов, параллельные ссылки">5</a></sup> Hozir uning tanasini dardga yo‘liqtirgin, u yuzingga qarab Seni la’natlaydi.”</div>
  <div id="6"><sup><a href="https://www.kitobook.com/compare/book/18/02/6/" title="сравнение переводов, параллельные ссылки">6</a></sup> Shaytonga Egamiz shunday dedi: “Mayli, Ayubni qo‘lingga topshirdim. Uni faqat tirik qoldirgin.”</div>
  <div id="7"><sup><a href="https://www.kitobook.com/compare/book/18/02/7/" title="сравнение переводов, параллельные ссылки">7</a></sup> Shayton Egamizning huzuridan chiqib, Ayubni boshidan oyog‘igacha jirkanchli yaralar bilan qoplab tashladi.</div>
  <div id="8"><sup><a href="https://www.kitobook.com/compare/book/18/02/8/" title="сравнение переводов, параллельные ссылки">8</a></sup> Ayub kul uyumlari orasida, sopol parchasi bilan yaralarini qashlab o‘tirardi.</div>
  <div id="9"><sup><a href="https://www.kitobook.com/compare/book/18/02/9/" title="сравнение переводов, параллельные ссылки">9</a></sup> Xotini unga: “Hamon solihligingizda mahkam turaverasizmi?! Xudoni la’natlang–da, o‘lib qo‘ya qoling”, — dedi.</div>
  <div id="10"><sup><a href="https://www.kitobook.com/compare/book/18/02/10/" title="сравнение переводов, параллельные ссылки">10</a></sup> Ayub esa xotiniga shunday javob berdi: “Sen ahmoq xotinlarday gapiryapsan. Xudoning qo‘lidan yaxshi narsalarni qabul qilamiz–u, yomonlarini olmaymizmi?” Shuncha azob–uqubatdan keyin ham Ayub Xudoga qarshi gapirib, gunoh qilmadi.</div>
  <div id="11"><sup><a href="https://www.kitobook.com/compare/book/18/02/11/" title="сравнение переводов, параллельные ссылки">11</a></sup> Ayubning boshiga tushgan kulfatlar haqida uning uch do‘sti eshitdi. Bular temonlik Elifaz, shuvaxlik Bildad va namaxlik Zo‘far degan odamlar edi. Ular Ayubga hamdardlik bildirib, tasalli berish niyatida yig‘ildilar. Uni ko‘rishga keldilar.</div>
  <div id="12"><sup><a href="https://www.kitobook.com/compare/book/18/02/12/" title="сравнение переводов, параллельные ссылки">12</a></sup> Do‘stlari Ayubni uzoqdan ko‘rib taniy olmadilar. Qattiq dod–faryod solib, kiyimlarini yirtishdi, boshlari uzra tuproq sochishdi.</div>
  <div id="13"><sup><a href="https://www.kitobook.com/compare/book/18/02/13/" title="сравнение переводов, параллельные ссылки">13</a></sup> Ular Ayub bilan birga yetti kun–yetti kecha yerda o‘tirdilar. Mana shu kunlar davomida hech biri Ayubga gapirmadi, chunki u juda qattiq azob chekayotganini ko‘rib turar edilar.</div>
</div>