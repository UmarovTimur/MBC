<div itemprop="articleBody" class="text">
  <div id="1"><sup><a href="https://www.kitobook.com/compare/book/18/19/1/" title="сравнение переводов, параллельные ссылки">1</a></sup> Ayub shunday javob berdi:</div>
  <div id="2"><sup><a href="https://www.kitobook.com/compare/book/18/19/2/" title="сравнение переводов, параллельные ссылки">2</a></sup> “Qachongacha meni qiynaysizlar, Gaplaringiz bilan meni ezasizlar?</div>
  <div id="3"><sup><a href="https://www.kitobook.com/compare/book/18/19/3/" title="сравнение переводов, параллельные ссылки">3</a></sup> Mana, meni o‘n marta haqoratladingiz! Menga hamla qilaverishdan uyalmaysizlarmi?</div>
  <div id="4"><sup><a href="https://www.kitobook.com/compare/book/18/19/4/" title="сравнение переводов, параллельные ссылки">4</a></sup> Agar xato qilganim rost bo‘lsa, Gunohim o‘zimning tashvishim.</div>
  <div id="5"><sup><a href="https://www.kitobook.com/compare/book/18/19/5/" title="сравнение переводов, параллельные ссылки">5</a></sup> O‘zingizni mendan ustun qo‘yyapsiz. Mana bu gunohingning dalili, deb Sharmanda bo‘lganimni ko‘rsatyapsiz.</div>
  <div id="6"><sup><a href="https://www.kitobook.com/compare/book/18/19/6/" title="сравнение переводов, параллельные ссылки">6</a></sup> Shuni bilinglar, Xudoning O‘zi menga haqsizlik qildi, To‘rlari bilan atrofimni o‘radi.</div>
  <div id="7"><sup><a href="https://www.kitobook.com/compare/book/18/19/7/" title="сравнение переводов, параллельные ссылки">7</a></sup> “O‘ldiryapti!” deb baqirsam ham, Menga hech kim javob bermaydi. Faryod qilaman, lekin adolat yo‘qdir.</div>
  <div id="8"><sup><a href="https://www.kitobook.com/compare/book/18/19/8/" title="сравнение переводов, параллельные ссылки">8</a></sup> Xudo yo‘limga g‘ov qo‘ygan, o‘tolmayman. Yo‘llarimni zulmat bilan qoplagan.</div>
  <div id="9"><sup><a href="https://www.kitobook.com/compare/book/18/19/9/" title="сравнение переводов, параллельные ссылки">9</a></sup> U bor obro‘imni to‘kkan, Boshimdagi tojimni tortib olgan.</div>
  <div id="10"><sup><a href="https://www.kitobook.com/compare/book/18/19/10/" title="сравнение переводов, параллельные ссылки">10</a></sup> Menga har tomondan hujum qildi, tamom bo‘ldim, Daraxtni sug‘urganday, umidimni sug‘urib tashladi.</div>
  <div id="11"><sup><a href="https://www.kitobook.com/compare/book/18/19/11/" title="сравнение переводов, параллельные ссылки">11</a></sup> Uning g‘azabi menga qarshi qaynaydi, U meni O‘ziga dushman, deb hisoblaydi.</div>
  <div id="12"><sup><a href="https://www.kitobook.com/compare/book/18/19/12/" title="сравнение переводов, параллельные ссылки">12</a></sup> Uning qo‘shinlari bostirib keladi. Meni qamal qilish niyatida Chodirim atrofida qarorgoh quradi.</div>
  <div id="13"><sup><a href="https://www.kitobook.com/compare/book/18/19/13/" title="сравнение переводов, параллельные ссылки">13</a></sup> Xudo qarindosh–urug‘imni mendan uzoqlashtirdi, Tanishlarim mendan yuz o‘girdilar.</div>
  <div id="14"><sup><a href="https://www.kitobook.com/compare/book/18/19/14/" title="сравнение переводов, параллельные ссылки">14</a></sup> Qarindoshlarim meni tark etishdi. Do‘stlarim meni unutishdi.</div>
  <div id="15"><sup><a href="https://www.kitobook.com/compare/book/18/19/15/" title="сравнение переводов, параллельные ссылки">15</a></sup> Uyimga kelgan mehmonlar ham, Cho‘rilarim ham menga begonaday qarashadi. Ularning nazarida bir musofirday bo‘lib qoldim.</div>
  <div id="16"><sup><a href="https://www.kitobook.com/compare/book/18/19/16/" title="сравнение переводов, параллельные ссылки">16</a></sup> Xizmatkorimni chaqirsam, u javob bermaydi. Unga o‘zim yalinib borishim kerak.</div>
  <div id="17"><sup><a href="https://www.kitobook.com/compare/book/18/19/17/" title="сравнение переводов, параллельные ссылки">17</a></sup> Nafasim xotinimga jirkanch bo‘lib qolgan, Qarindosh–urug‘larim mendan nafratlanadi.</div>
  <div id="18"><sup><a href="https://www.kitobook.com/compare/book/18/19/18/" title="сравнение переводов, параллельные ссылки">18</a></sup> Hatto yosh bolalar ham mendan hazar qiladi. Oyoqqa tursam, ular meni mazax qiladi.</div>
  <div id="19"><sup><a href="https://www.kitobook.com/compare/book/18/19/19/" title="сравнение переводов, параллельные ссылки">19</a></sup> Hamma yaqin do‘stlarim mendan hazar qiladi. Yaxshi ko‘rganlarim ham mendan yuz o‘girdi.</div>
  <div id="20"><sup><a href="https://www.kitobook.com/compare/book/18/19/20/" title="сравнение переводов, параллельные ссылки">20</a></sup> Teriyu suyagimdan boshqa hech narsam qolmadi, O‘lishimga bir baxa qoldi.</div>
  <div id="21"><sup><a href="https://www.kitobook.com/compare/book/18/19/21/" title="сравнение переводов, параллельные ссылки">21</a></sup> Ey do‘stlarim, menga rahm qilinglar, Axir, meni Xudo urdi–ku!</div>
  <div id="22"><sup><a href="https://www.kitobook.com/compare/book/18/19/22/" title="сравнение переводов, параллельные ссылки">22</a></sup> Xudo meni quvg‘in qilganday, Nima uchun sizlar ham meni quvg‘in qilyapsizlar? Meni yeb bitirdingiz–ku! Hali ham to‘ymadingizmi?</div>
  <div id="23"><sup><a href="https://www.kitobook.com/compare/book/18/19/23/" title="сравнение переводов, параллельные ссылки">23</a></sup> Qani endi, aytgan so‘zlarim yozib qo‘yilsa! Ular kitobga tushirilsa!</div>
  <div id="24"><sup><a href="https://www.kitobook.com/compare/book/18/19/24/" title="сравнение переводов, параллельные ссылки">24</a></sup> Temir qalamu qo‘rg‘oshin bilan Qoyaga abadiy yozib qo‘yilsa!</div>
  <div id="25"><sup><a href="https://www.kitobook.com/compare/book/18/19/25/" title="сравнение переводов, параллельные ссылки">25</a></sup> Ammo men bilaman, Mening Xaloskorim hayotdir, Vaqti kelib, U meni himoya qiladi.</div>
  <div id="26"><sup><a href="https://www.kitobook.com/compare/book/18/19/26/" title="сравнение переводов, параллельные ссылки">26</a></sup> Terim irib ketgan bo‘lsa ham, Mana shu tanamda Xudoni ko‘raman.</div>
  <div id="27"><sup><a href="https://www.kitobook.com/compare/book/18/19/27/" title="сравнение переводов, параллельные ссылки">27</a></sup> Men Uni o‘z ko‘zlarim bilan ko‘raman, Ha, men ko‘raman, boshqa hech kim emas. Yuragim orziqib ketyapti!</div>
  <div id="28"><sup><a href="https://www.kitobook.com/compare/book/18/19/28/" title="сравнение переводов, параллельные ссылки">28</a></sup> Agar sizlar: “Mana endi unga qarshi chiqamiz! Axir, kulfatlarining ildizi o‘zida–ku”, desangiz,</div>
  <div id="29"><sup><a href="https://www.kitobook.com/compare/book/18/19/29/" title="сравнение переводов, параллельные ссылки">29</a></sup> O‘zingiz jazodan qo‘rqing. Xudo g‘azabi kelganda qilich bilan jazolaydi, Shunda sizlar hukm borligini bilib olasizlar.”</div>
</div>