<div itemprop="articleBody" class="text">
  <div id="1"><sup><a href="https://www.kitobook.com/compare/book/16/02/1/" title="сравнение переводов, параллельные ссылки">1</a></sup> Shoh Artaxshas hukmronligining yigirmanchi yili, Nison oyi edi. Bir kuni shohga sharob keltirildi. Men sharobni olib kirib, unga uzatdim. Shoh qarshisida men hech qachon g‘amgin ahvolda bo‘lmagandim.</div>
  <div id="2"><sup><a href="https://www.kitobook.com/compare/book/16/02/2/" title="сравнение переводов, параллельные ссылки">2</a></sup> Shuning uchun shoh mendan so‘radi: — Nega g‘amgin ko‘rinasan? Kasalga o‘xshamaysan–ku! Yuragingda biror darding bo‘lsa kerak–a? Men qattiq qo‘rqib ketdim,</div>
  <div id="3"><sup><a href="https://www.kitobook.com/compare/book/16/02/3/" title="сравнение переводов, параллельные ссылки">3</a></sup> shunga qaramay shohga dedim: — Shoh hazratlarining umrlari uzoq bo‘lsin. Ota–bobolarimning qabrlari joylashgan shahar tashlandiq bo‘lib, o‘sha shaharning darvozalari yondirib yuborilsa–yu, nega g‘amgin bo‘lmayin?!</div>
  <div id="4"><sup><a href="https://www.kitobook.com/compare/book/16/02/4/" title="сравнение переводов, параллельные ссылки">4</a></sup> Shoh mendan: — Tilaging nima? — deb so‘radi. Shunda men Samoviy Xudoga ibodat qilib,</div>
  <div id="5"><sup><a href="https://www.kitobook.com/compare/book/16/02/5/" title="сравнение переводов, параллельные ссылки">5</a></sup> shohga shunday javob berdim: — Agar shoh hazratlari ma’qul topsalar, bu qulingiz shoh hazratlaridan marhamat topgan bo‘lsa, meni Yahudo yurtiga — ota–bobolarimning qabrlari joylashgan shaharga yuborsalar, deb iltimos qilmoqchi edim, toki men u shaharni qaytadan qurayin. —</div>
  <div id="6"><sup><a href="https://www.kitobook.com/compare/book/16/02/6/" title="сравнение переводов, параллельные ссылки">6</a></sup> Malika ham shohning yonida o‘tirgan edi. Shoh mendan: — Qancha vaqt yo‘l yurasan? Qachon qaytib kelasan? — deb so‘radi. Shoh menga marhamat qilib, ijozat berdi. Men unga qachon qaytib kelishimni aytdim.</div>
  <div id="7"><sup><a href="https://www.kitobook.com/compare/book/16/02/7/" title="сравнение переводов, параллельные ссылки">7</a></sup> So‘ngra shohga yana dedim: — Agar shoh hazratlari ma’qul deb topsalar, Furot daryosining g‘arbidagi viloyat hokimlariga maktublar yozib berilsa, toki Yahudoga kirib borishim uchun ular menga ijozat berishsin.</div>
  <div id="8"><sup><a href="https://www.kitobook.com/compare/book/16/02/8/" title="сравнение переводов, параллельные ссылки">8</a></sup> Yana shoh hazratlarining o‘rmon qorovuli Osifga ham maktub yozilib, unga ko‘rsatma berilsa. Ma’bad yonidagi qal’a darvozalari uchun, shahar devori uchun va o‘zim yashaydigan uy uchun yog‘och tayyorlagani u menga daraxtlar kesib bersin. Men nima so‘ragan bo‘lsam, shoh hammasiga ijozat berdi, chunki Xudoyimning marhamati menga yor edi.</div>
  <div id="9"><sup><a href="https://www.kitobook.com/compare/book/16/02/9/" title="сравнение переводов, параллельные ссылки">9</a></sup> Shoh bir necha lashkarboshisini va otliq sipohlarini menga hamroh qilib jo‘natdi. Men Furot daryosining g‘arbidagi viloyat hokimlari huzuriga borib, ularga shohning maktublarini berdim.</div>
  <div id="10"><sup><a href="https://www.kitobook.com/compare/book/16/02/10/" title="сравнение переводов, параллельные ссылки">10</a></sup> Bayt–Xo‘ronlik Sanballat va Ommonlik malay To‘viyo: “Isroil xalqining manfaati uchun jon kuydiradigan bittasi kelibdi”, degan gapni eshitib, g‘oyat g‘azablandilar.</div>
  <div id="11"><sup><a href="https://www.kitobook.com/compare/book/16/02/11/" title="сравнение переводов, параллельные ссылки">11</a></sup> Shunday qilib, men Quddusga yetib keldim. Oradan uch kun o‘tgach,</div>
  <div id="12"><sup><a href="https://www.kitobook.com/compare/book/16/02/12/" title="сравнение переводов, параллельные ссылки">12</a></sup> tunda o‘rnimdan turdim, yonimga bir nechta sheriklarimni olib, tashqariga chiqdim. Lekin Quddus haqidagi Xudo ko‘nglimga solgan rejamni hech kimga aytmadim. Men mingan eshakdan bo‘lak boshqa birorta hayvonni o‘zimiz bilan olmadik.</div>
  <div id="13"><sup><a href="https://www.kitobook.com/compare/book/16/02/13/" title="сравнение переводов, параллельные ссылки">13</a></sup> Men tunda Soylik darvozasi orqali shahardan chiqib, Ajdar bulog‘iga, u yerdan Go‘ng darvozasiga bordim. Vayron bo‘lib yotgan Quddus devorini, yonib ketgan darvozalarini ko‘zdan kechirdim.</div>
  <div id="14"><sup><a href="https://www.kitobook.com/compare/book/16/02/14/" title="сравнение переводов, параллельные ссылки">14</a></sup> So‘ngra Buloq darvozasiga va Shoh hovuziga bordim. Lekin minib borayotgan eshagim vayronalar orasidan yo‘l topa olmadi.</div>
  <div id="15"><sup><a href="https://www.kitobook.com/compare/book/16/02/15/" title="сравнение переводов, параллельные ссылки">15</a></sup> Shu sababdan men Qidron soyligiga tushdim. Soylik bo‘ylab chiqib borib, o‘sha yerdan devorni ko‘zdan kechirishda davom etdim. So‘ng ortimga qaytib, Soylik darvozasi orqali shaharga kirdim.</div>
  <div id="16"><sup><a href="https://www.kitobook.com/compare/book/16/02/16/" title="сравнение переводов, параллельные ссылки">16</a></sup> Qayerga borganimni, nima qilayotganimni shahar amaldorlari bilmasdilar. Men yahudiylarga, ruhoniylarga, yo‘lboshchilarga, amaldorlarga va ishda qatnashadigan boshqa odamlarga hali hech gap aytmagandim.</div>
  <div id="17"><sup><a href="https://www.kitobook.com/compare/book/16/02/17/" title="сравнение переводов, параллельные ссылки">17</a></sup> Nihoyat, endi ularga shunday dedim: “Qanchalar kulfatda qolganimizni o‘zlaringiz ko‘rib turibsizlar! Quddus vayron bo‘lib yotibdi, shaharning darvozalari yonib ketgan. Kelinglar, shahar devorini qaytadan quraylik, sharmandali ahvolimizdan qutulaylik.”</div>
  <div id="18"><sup><a href="https://www.kitobook.com/compare/book/16/02/18/" title="сравнение переводов, параллельные ссылки">18</a></sup> Xudoyimning marhamati menga yor bo‘lganini va shohning menga aytgan gaplarini ularga aytib berdim. Ular: “Qurilishni boshlaylik”, deyishdi. Shunday qilib, ular ishni boshlashga tayyor bo‘ldilar.</div>
  <div id="19"><sup><a href="https://www.kitobook.com/compare/book/16/02/19/" title="сравнение переводов, параллельные ссылки">19</a></sup> Bayt–Xo‘ronlik Sanballat, Ommonlik malay To‘viyo va Arabistonlik Gashim buni eshitib, bizning ustimizdan kuldilar, nafrat bilan shunday dedilar: — Bu qilayotganlaringiz nimasi?! Sizlar shohga qarshi isyon ko‘taryapsizlarmi?!</div>
  <div id="20"><sup><a href="https://www.kitobook.com/compare/book/16/02/20/" title="сравнение переводов, параллельные ссылки">20</a></sup> Men ularga shunday javob berdim: — Samoviy Xudo ishimizning barorini beradi. Biz, Uning qullari, devorni qayta qurishni boshlaymiz. Ammo sizlar bizga gaplaringni o‘tkaza olmaysizlar, qo‘lingizdan hech narsa kelmaydi. Sizlar bizning diniy marosimlarimizda ham qatnasha olmaysiz.</div>
</div>