<div itemprop="articleBody" class="text">
  <div id="1"><sup><a href="https://www.kitobook.com/compare/book/16/05/1/" title="сравнение переводов, параллельные ссылки">1</a></sup> Oradan bir oz vaqt o‘tgach, ba’zi erkagu ayollar o‘z yahudiy birodarlaridan qattiq noliy boshlashdi.</div>
  <div id="2"><sup><a href="https://www.kitobook.com/compare/book/16/05/2/" title="сравнение переводов, параллельные ссылки">2</a></sup> Ulardan ba’zilari shunday deb aytishardi: “Biz ko‘pchilikmiz, bola–chaqamiz ko‘p. Bizga bug‘doy kerak, bo‘lmasa ochlikdan o‘lib qolamiz.”</div>
  <div id="3"><sup><a href="https://www.kitobook.com/compare/book/16/05/3/" title="сравнение переводов, параллельные ссылки">3</a></sup> Boshqa ba’zi birlari esa shunday deb aytishardi: “Ocharchilik paytida donimiz bo‘lsin, deb dalalarimizni, uzumzorlarimizni, uylarimizni garovga beryapmiz.”</div>
  <div id="4"><sup><a href="https://www.kitobook.com/compare/book/16/05/4/" title="сравнение переводов, параллельные ссылки">4</a></sup> Yana birovlari shunday deb nolishardi: “Dalalarimiz va uzumzorlarimiz solig‘ini shohga to‘lash uchun pulni qarzga olyapmiz.</div>
  <div id="5"><sup><a href="https://www.kitobook.com/compare/book/16/05/5/" title="сравнение переводов, параллельные ссылки">5</a></sup> Bizning yahudiy birodarlarimizdan kam joyimiz yo‘q! Ularning bolalari bizning bolalarimizdan ortiq emas. Lekin o‘g‘il–qizlarimizni qul, cho‘ri qilib sotishga majbur bo‘lyapmiz. Ha, qizlarimizdan ba’zilari cho‘ri qilib sotildi ham. Bu xususda biror narsa qilishga ojizmiz. Axir, dalalarimiz, uzumzorlarimiz endi boshqalarning qo‘lida.”</div>
  <div id="6"><sup><a href="https://www.kitobook.com/compare/book/16/05/6/" title="сравнение переводов, параллельные ссылки">6</a></sup> Ularning dod–faryodlarini, shikoyatlarini eshitib, qattiq g‘azablandim.</div>
  <div id="7"><sup><a href="https://www.kitobook.com/compare/book/16/05/7/" title="сравнение переводов, параллельные ссылки">7</a></sup> Bu to‘g‘rida mulohaza qilib, yo‘lboshchilar bilan amaldorlarni koyidim: “Sizlar hali birodarlaringizning garovga qo‘ygan mulklarini tortib olyapsizlarmi?!” So‘ngra katta bir yig‘in chaqirtirib, yo‘lboshchilarga tanbeh berdim:</div>
  <div id="8"><sup><a href="https://www.kitobook.com/compare/book/16/05/8/" title="сравнение переводов, параллельные ссылки">8</a></sup> “Butparast xalqlarga qul va cho‘ri qilib sotilgan yahudiy birodarlarimizni imkonimiz boricha qaytarib sotib oldik. Endi esa birodarlaringizning qullikka sotilishiga o‘zlaringiz sababchi bo‘lyapsizlar. Ularni biz yana qaytarib sotib olishimiz kerakmi?!” Yo‘lboshchilar va amaldorlar sukut saqlab, miq etmay turaverdilar.</div>
  <div id="9"><sup><a href="https://www.kitobook.com/compare/book/16/05/9/" title="сравнение переводов, параллельные ссылки">9</a></sup> Men gapimni davom ettirdim: “Qilayotgan ishlaringiz yaxshi emas. Dushman xalqlarga masxara bo‘lmasligingiz uchun Xudoyimizdan qo‘rqib yurishlaringiz kerak emasmi?!</div>
  <div id="10"><sup><a href="https://www.kitobook.com/compare/book/16/05/10/" title="сравнение переводов, параллельные ссылки">10</a></sup> Mana, mening yaqinlarim, odamlarim, hatto o‘zim ham yahudiy birodarlarimizga qarzga pul va bug‘doy berib turibmiz. Kelinglar, endi ularning garovga qo‘yilgan narsalarini tortib olmaylik!</div>
  <div id="11"><sup><a href="https://www.kitobook.com/compare/book/16/05/11/" title="сравнение переводов, параллельные ссылки">11</a></sup> Sizlar ulardan tortib olgan dalalarni, uzumzorlarni, zaytunzorlarni, uylarni, foiz qilib olgan pullarni, donni, sharobni, zaytun moyini hoziroq o‘zlariga qaytarib beringlar.”</div>
  <div id="12"><sup><a href="https://www.kitobook.com/compare/book/16/05/12/" title="сравнение переводов, параллельные ссылки">12</a></sup> Yo‘lboshchilar va amaldorlar shunday dedilar: “Aytganlaringizni qilamiz. Biz ularning hamma narsasini qaytarib beramiz, ulardan endi hech narsa talab qilmaymiz.” Men ruhoniylarni chaqirdim, bergan va’dalarini bajarishlari uchun yo‘lboshchilar va amaldorlarga qasam ichirdim.</div>
  <div id="13"><sup><a href="https://www.kitobook.com/compare/book/16/05/13/" title="сравнение переводов, параллельные ссылки">13</a></sup> So‘ng belbog‘imni yechib qoqdim–u shunday dedim: “Shu va’dani bajarmaganni Xudo xuddi shunday qilib qoqib yuborsin. Uni uyidan va mol–mulkidan mahrum qilsin. Xudo o‘sha odamlarni qup–quruq qoldirsin.” Butun jamoa “Omin”, deb, Egamizga hamdu sanolar aytdi. Yo‘lboshchilar va amaldorlar bergan va’dalarida turdilar.</div>
  <div id="14"><sup><a href="https://www.kitobook.com/compare/book/16/05/14/" title="сравнение переводов, параллельные ссылки">14</a></sup> Men Yahudo yurti hokimi etib tayinlanganim uchun xalqdan oziq–ovqat talab qilish huquqiga ega edim. Lekin hokimligimning o‘n ikki yili davomida — Artaxshas hukmronligining yigirmanchi yilidan to o‘ttiz ikkinchi yiligacha men xalqdan o‘zim uchun ham, qarindosh–urug‘larim uchun ham hech qanday oziq–ovqat talab qilmadim.</div>
  <div id="15"><sup><a href="https://www.kitobook.com/compare/book/16/05/15/" title="сравнение переводов, параллельные ссылки">15</a></sup> Mendan oldingi hokimlar xalqdan kuniga qirq kumush tanga bilan birga oziq–ovqat va sharob ham olib, xalqning yelkasiga minib olgan ekan. Hatto hokimlarning odamlari ham xalqqa hukmini o‘tkazardilar. Men esa Xudodan qo‘rqqanim uchun shunday qilmadim.</div>
  <div id="16"><sup><a href="https://www.kitobook.com/compare/book/16/05/16/" title="сравнение переводов, параллельные ссылки">16</a></sup> Buning o‘rniga men butun kuchimni devorni qayta qurishga bag‘ishladim. Odamlarimning hammasi ta’mirlash ishlariga bel bog‘lagan edi. Yer sotib olishga vaqtimizni sarflab o‘tirmadik.</div>
  <div id="17"><sup><a href="https://www.kitobook.com/compare/book/16/05/17/" title="сравнение переводов, параллельные ссылки">17</a></sup> Mening dasturxonimdan har kuni 150 yahudiy va ularning amaldorlari taom yer edilar. Bulardan tashqari, atrofdagi xalqlardan kelgan mehmonlarning oyog‘i menikidan uzilmas edi.</div>
  <div id="18"><sup><a href="https://www.kitobook.com/compare/book/16/05/18/" title="сравнение переводов, параллельные ссылки">18</a></sup> Har kungi dasturxonimga bitta buqa, oltita semiz qo‘y va bir qancha tovuqlar talab qilinardi. Har o‘n kunda mesh–mesh turli xil sharob kerak bo‘lardi. Lekin xalq shusiz ham og‘ir soliqlar ostida qolib ketganini bilar edim. Shu bois men hokim sifatida talab qilishga haqqim bo‘lgan oziq– ovqatdan voz kechdim.</div>
  <div id="19"><sup><a href="https://www.kitobook.com/compare/book/16/05/19/" title="сравнение переводов, параллельные ссылки">19</a></sup> Ey Xudoyim! Bu xalq uchun qilgan hamma ishlarimni yodingda tut, mendan marhamatingni darig‘ tutmagin.</div>
</div>