<div itemprop="articleBody" class="text">
  <div id="1"><sup><a href="https://www.kitobook.com/compare/book/16/01/1/" title="сравнение переводов, параллельные ссылки">1</a></sup> Quyidagilar Xaxalyo o‘g‘li Naximiyoning xotiranomasidir. Shoh Artaxshas hukmronligining yigirmanchi yilida, Xislav oyida men Shushandagi qal’asida edim. </div>
  <div id="2"><sup><a href="https://www.kitobook.com/compare/book/16/01/2/" title="сравнение переводов, параллельные ссылки">2</a></sup> Shunda ukam Xonin boshqa ba’zi odamlar bilan Yahudo yurtidan keldi. Men ulardan asirlikka olib ketilmagan va asirlikdan qaytib borgan yahudiylarning holini, shuningdek, Quddus shahrining ahvolini so‘radim.</div>
  <div id="3"><sup><a href="https://www.kitobook.com/compare/book/16/01/3/" title="сравнение переводов, параллельные ссылки">3</a></sup> Ular shunday javob berdilar: “Viloyatdagi asirlikka olib ketilmagan va asirlikdan qaytib borgan yahudiylar og‘ir qayg‘u, sharmandali ahvolda qolganlar: Quddusning devori vayron bo‘lib ketgan, darvozalari yondirilgan.”</div>
  <div id="4"><sup><a href="https://www.kitobook.com/compare/book/16/01/4/" title="сравнение переводов, параллельные ссылки">4</a></sup> Bu so‘zlarni eshitganimda, o‘tirib yig‘ladim. Bir necha kun qayg‘urib yurdim. Ro‘za tutdim, Samoviy Xudoga iltijo qilib yurdim. Unga shunday deb yolvordim:</div>
  <div id="5"><sup><a href="https://www.kitobook.com/compare/book/16/01/5/" title="сравнение переводов, параллельные ссылки">5</a></sup> “Ey Samoviy Xudo — Egam! Sen buyuk va haybatli Xudosan. Seni sevib, amrlaringga rioya qilgan bandalaringga ahdingni sodiq saqlaysan.</div>
  <div id="6"><sup><a href="https://www.kitobook.com/compare/book/16/01/6/" title="сравнение переводов, параллельные ссылки">6</a></sup> Men, qulingning ibodatlarini eshit, ahvolimga boq. Isroil xalqi uchun kechayu kunduz qilgan iltijolarimni eshit. Axir, ular Sening qullaring–ku. Men xalqim qilgan hamma gunohlarni e’tirof etaman. Men o‘zim ham, xonadonim ham gunoh qildik.</div>
  <div id="7"><sup><a href="https://www.kitobook.com/compare/book/16/01/7/" title="сравнение переводов, параллельные ссылки">7</a></sup> Quling Muso orqali bergan amrlaringga, farmonlaringga, qonun–qoidalaringga biz rioya qilmadik, Seni qattiq xafa qildik.</div>
  <div id="8"><sup><a href="https://www.kitobook.com/compare/book/16/01/8/" title="сравнение переводов, параллельные ссылки">8</a></sup> Yolvoraman, quling Musoga bergan va’dangni yodingda tut. Axir, Sen shunday degansan: “Agar sizlar Menga sodiq bo‘lmasangizlar, Men sizlarni xalqlar orasiga tarqatib yuboraman.</div>
  <div id="9"><sup><a href="https://www.kitobook.com/compare/book/16/01/9/" title="сравнение переводов, параллельные ссылки">9</a></sup> Lekin Menga yuz bursangizlar, amrlarimga rioya qilib bajarsangizlar, Men sizlarni yig‘ib olaman. Yerning eng chetiga surgun qilingan bo‘lsalaringiz ham, sizlarni o‘sha joylardan yig‘ib kelaman, Men ulug‘lanishim uchun tanlangan joyga sizlarni qaytarib olib kelaman.”</div>
  <div id="10"><sup><a href="https://www.kitobook.com/compare/book/16/01/10/" title="сравнение переводов, параллельные ссылки">10</a></sup> Biz Sening qullaringmiz, buyuk qudrating va ajoyibotlaring bilan O‘zing qutqargan xalqingmiz. </div>
  <div id="11"><sup><a href="https://www.kitobook.com/compare/book/16/01/11/" title="сравнение переводов, параллельные ссылки">11</a></sup> Yo Rabbiy! Bu qulingning iltijolarini eshit. Seni izzat–hurmat qilishni xush ko‘radigan hamma qullaringning iltijolariga quloq tut. Men, qulingga bugun omad ber, shoh Artaxshasda menga nisbatan shafqat uyg‘otgin.” O‘sha paytlarda men shohning soqiysi edim.</div>
</div>