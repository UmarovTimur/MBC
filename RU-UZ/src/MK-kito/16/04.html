<div itemprop="articleBody" class="text">
  <div id="1"><sup><a href="https://www.kitobook.com/compare/book/16/04/1/" title="сравнение переводов, параллельные ссылки">1</a></sup> Sanballat devorni qurayotganimizni eshitdiyu jahli chiqib, qattiq g‘azablandi. So‘ng yahudiylarni masxaralay boshladi.</div>
  <div id="2"><sup><a href="https://www.kitobook.com/compare/book/16/04/2/" title="сравнение переводов, параллельные ссылки">2</a></sup> U sheriklarining va Samariya lashkarboshlarining oldida shunday dedi: “Bu ojiz yahudiylar nima qilyaptilar o‘zi?! O‘zlaricha devorni ta’mirlamoqchilarmi?! Bu ishni bir kunda bitirib, qurbonlik kuydirishni ham o‘ylayaptilar, shekilli–a?! Yonib bitgan vayronalardan toshlarga jon ato qilmoqchilarmi?!”</div>
  <div id="3"><sup><a href="https://www.kitobook.com/compare/book/16/04/3/" title="сравнение переводов, параллельные ссылки">3</a></sup> Ommonlik To‘viyo Sanballatning yonida edi. U ham shunday dedi: “Ular qurayotgan bu devor ustiga hatto tulki chiqsa ham, devor qulab tushadi.”</div>
  <div id="4"><sup><a href="https://www.kitobook.com/compare/book/16/04/4/" title="сравнение переводов, параллельные ссылки">4</a></sup> Shunda men ibodat qilib dedim: “Ey Xudoyimiz! Bizlarni qanchalik xor qilishayotganini eshitib qo‘y! Ularning masxaralashlarini o‘zlarining boshiga sol. Ular surgun bo‘lishsin, dushmanlariga o‘lja bo‘lishsin.</div>
  <div id="5"><sup><a href="https://www.kitobook.com/compare/book/16/04/5/" title="сравнение переводов, параллельные ссылки">5</a></sup> Ularning ayblaridan o‘tma, gunohlarini unutma! Axir, ular binokorlar oldida Seni haqorat qildilar.”</div>
  <div id="6"><sup><a href="https://www.kitobook.com/compare/book/16/04/6/" title="сравнение переводов, параллельные ссылки">6</a></sup> Biz devorni quraverdik, xalq chin dildan ishlagani uchun, tez orada devorni yarmigacha ko‘tarib bo‘ldik.</div>
  <div id="7"><sup><a href="https://www.kitobook.com/compare/book/16/04/7/" title="сравнение переводов, параллельные ссылки">7</a></sup> Devorni ta’mirlash ishlari yaxshi ketib, devorning o‘pirilgan joylari tiklana boshlagan edi. Sanballat, To‘viyo, Arabistonliklar, Ommonliklar va Ashdodliklar bu haqda eshitib, qattiq g‘azablandilar.</div>
  <div id="8"><sup><a href="https://www.kitobook.com/compare/book/16/04/8/" title="сравнение переводов, параллельные ссылки">8</a></sup> Hammalari birgalikda til biriktirib, Quddusga hujum qilishga va shaharni sarosimaga solishga qasd qildilar.</div>
  <div id="9"><sup><a href="https://www.kitobook.com/compare/book/16/04/9/" title="сравнение переводов, параллельные ссылки">9</a></sup> Lekin biz Xudoyimizga iltijo qildik, shaharni va o‘zimizni kechayu kunduz ulardan himoya qilish uchun qo‘riqchilar tayinladik.</div>
  <div id="10"><sup><a href="https://www.kitobook.com/compare/book/16/04/10/" title="сравнение переводов, параллельные ссылки">10</a></sup> Yahudo xalqi esa shunday deb nola qilar edi: Og‘ir yuk tashuvchilarning holi qolmadi, Axlatning–chi oxiri ko‘rinmaydi! Bu devorni bitirishga hech ko‘zimiz yetmaydi.</div>
  <div id="11"><sup><a href="https://www.kitobook.com/compare/book/16/04/11/" title="сравнение переводов, параллельные ссылки">11</a></sup> Dushmanlarimiz esa quyidagicha reja qilishardi: “Biz bildirmasdan, ko‘rinmay ularning ustiga bostirib boramiz–da, hammalarini o‘ldiramiz, ishlarini to‘xtatamiz.”</div>
  <div id="12"><sup><a href="https://www.kitobook.com/compare/book/16/04/12/" title="сравнение переводов, параллельные ссылки">12</a></sup> Ularga qo‘shni bo‘lgan yahudiylar ham har tomondan o‘n martacha oldimizga kelishdi va bizni shunday deb ogohlantirdi: “Xavf ostida qoldingizlar. Yaxshisi, bu joydan chiqib ketinglar, borib, biz bilan yashanglar.”</div>
  <div id="13"><sup><a href="https://www.kitobook.com/compare/book/16/04/13/" title="сравнение переводов, параллельные ссылки">13</a></sup> Shuning uchun men devorning eng past joylari orqasiga, ochiq joylariga qilich, nayza va yoy bilan qurollangan odamlarni urug‘lari bo‘yicha joylashtirdim.</div>
  <div id="14"><sup><a href="https://www.kitobook.com/compare/book/16/04/14/" title="сравнение переводов, параллельные ссылки">14</a></sup> Keyin ahvolni ko‘rib, yo‘lboshchilarga, amaldorlarga va qolgan xalqqa aytdim: “Dushmanlardan qo‘rqmanglar. Rabbiyni yodingizda tutinglar. U qudratli va haybatli Xudodir. Qarindosh–urug‘laringizni, o‘g‘il– qizlaringizni, xotinlaringizni, uy–joylaringizni himoya qilish uchun jang qilinglar!”</div>
  <div id="15"><sup><a href="https://www.kitobook.com/compare/book/16/04/15/" title="сравнение переводов, параллельные ссылки">15</a></sup> Dushmanlarimizning bizga qarshi o‘ylagan fitnalaridan xabardor ekanimizni ularning o‘zlari ham eshitishdi. Ularning niyatini Xudo puchga chiqargan edi. Shunday qilib, hammamiz yana devorni ta’mirlash ishlariga qaytdik. Har kim o‘z ishiga bordi.</div>
  <div id="16"><sup><a href="https://www.kitobook.com/compare/book/16/04/16/" title="сравнение переводов, параллельные ссылки">16</a></sup> O‘sha kundan boshlab odamlarimning yarmi qurilishda ishladi, yarmi esa sovut kiyib, nayza, qalqon va yoy ushlab, soqchilik qildi. Yo‘lboshchilar devorni qurayotgan Yahudo odamlarining yonida o‘z joylarini egallashdi.</div>
  <div id="17"><sup><a href="https://www.kitobook.com/compare/book/16/04/17/" title="сравнение переводов, параллельные ссылки">17</a></sup> Og‘ir yuk tashuvchilar bir qo‘li bilan mehnat qilib, bir qo‘lida qurol ushlab, o‘z vazifalarini bajarardilar.</div>
  <div id="18"><sup><a href="https://www.kitobook.com/compare/book/16/04/18/" title="сравнение переводов, параллельные ссылки">18</a></sup> Devor qurayotganlarning har biri yoniga qilich bog‘lagan holda ish qilar edi. Burg‘u chaladigan odam ham doim yonimda edi.</div>
  <div id="19"><sup><a href="https://www.kitobook.com/compare/book/16/04/19/" title="сравнение переводов, параллельные ссылки">19</a></sup> Men yo‘lboshchilarga, amaldorlarga va qolgan xalqqa aytdim: “Ishimiz katta, oramizdagi masofa uzoq, shuning uchun devor bo‘ylab bir–birimizdan ajralib qolganmiz.</div>
  <div id="20"><sup><a href="https://www.kitobook.com/compare/book/16/04/20/" title="сравнение переводов, параллельные ссылки">20</a></sup> Burg‘u ovozini eshitishingiz bilanoq, bizga qo‘shilinglar. Xudoyimiz biz uchun jang qiladi!”</div>
  <div id="21"><sup><a href="https://www.kitobook.com/compare/book/16/04/21/" title="сравнение переводов, параллельные ссылки">21</a></sup> Biz shu yo‘sinda mehnat qilardik. Odamlarning yarmi erta tongdan osmonda yulduzlar ko‘ringuncha nayza ushlab soqchilik qilardi.</div>
  <div id="22"><sup><a href="https://www.kitobook.com/compare/book/16/04/22/" title="сравнение переводов, параллельные ссылки">22</a></sup> Men o‘sha paytda odamlarga shunday deb aytdim: “Sizlar o‘z yordamchilaringiz bilan tunni Quddusning ichkarisida o‘tkazinglar. Tunda soqchilik qilinglar, kunduzi esa ishlanglar.”</div>
  <div id="23"><sup><a href="https://www.kitobook.com/compare/book/16/04/23/" title="сравнение переводов, параллельные ссылки">23</a></sup> Shunday qilib, hech birimiz — men ham, qarindosh–urug‘larim ham, odamlarim ham, yonimdagi qo‘riqchilar ham shu vaqt davomida hatto kechasi ham kiyimlarimizni yechmadik. Qurollarimiz doimo yonimizda edi.</div>
</div>