<div itemprop="articleBody" class="text">
  <div id="1"><sup><a href="https://www.kitobook.com/compare/book/04/36/1/" title="сравнение переводов, параллельные ссылки">1</a></sup> Bir kuni Gilad urug‘ining urug‘boshilari Muso bilan Isroil yo‘lboshchilari oldiga kelishdi. Gilad Moxirning o‘g‘li, Manashening nevarasi, Yusufning evarasi edi.</div>
  <div id="2"><sup><a href="https://www.kitobook.com/compare/book/04/36/2/" title="сравнение переводов, параллельные ссылки">2</a></sup> — Ey, Muso hazratlari, — deya murojaat qilishdi ular. — Egamiz sizga, Isroil xalqiga qur’a bo‘yicha yerni mulk qilib ber, deb amr qilganda, inimiz Zalofxodning mulkini qizlariga berishingizni aytgan edi.</div>
  <div id="3"><sup><a href="https://www.kitobook.com/compare/book/04/36/3/" title="сравнение переводов, параллельные ссылки">3</a></sup> Bordi–yu, Zalofxodning qizlari Isroilning boshqa qabilasidagi yigitlarga turmushga chiqsalar, ularning mulki turmushga chiqqan urug‘ning mulkiga qo‘shiladi. Shunda qabilamiz ulush qilib olgan yerning bir qismidan ajralib qoladi.</div>
  <div id="4"><sup><a href="https://www.kitobook.com/compare/book/04/36/4/" title="сравнение переводов, параллельные ссылки">4</a></sup> Qutlug‘ yil kelganda esa Zalofxod qizlarining mulki o‘zlari turmushga chiqqan urug‘ning mulkiga qo‘shilib, qabilamizning mulkidan ayirib olinadi va biz qabilamizga tegishli bo‘lgan bir qism yerdan ayrilib qolamiz.</div>
  <div id="5"><sup><a href="https://www.kitobook.com/compare/book/04/36/5/" title="сравнение переводов, параллельные ссылки">5</a></sup> Muso, Egamizning amriga binoan, Isroil xalqiga aytdi: — Yusuf avlodining gapi to‘g‘ri.</div>
  <div id="6"><sup><a href="https://www.kitobook.com/compare/book/04/36/6/" title="сравнение переводов, параллельные ссылки">6</a></sup> Egamiz Zalofxodning qizlari haqida shunday amr berdi: Zalofxodning qizlari o‘zlari xohlagan odamlarga turmushga chiqishsin. Lekin ular turmushga chiqadigan yigitlar Zalofxodning qabilasidan bo‘lishlari shart.</div>
  <div id="7"><sup><a href="https://www.kitobook.com/compare/book/04/36/7/" title="сравнение переводов, параллельные ссылки">7</a></sup> Isroil xalqining mulki bir qabiladan boshqasiga o‘tib ketmasin. Har bir Isroil odami otalaridan meros qilib olgan yerni saqlasin.</div>
  <div id="8"><sup><a href="https://www.kitobook.com/compare/book/04/36/8/" title="сравнение переводов, параллельные ссылки">8</a></sup> Isroilning hamma qabilasida mulkka merosxo‘rlik qiladigan har qanday qiz, o‘zining qabilasidan birortasiga turmushga chiqsin, toki Isroilning hamma odamlari mulk qilib olgan yerlariga o‘zlari egalik qilsin.</div>
  <div id="9"><sup><a href="https://www.kitobook.com/compare/book/04/36/9/" title="сравнение переводов, параллельные ссылки">9</a></sup> Ana shunda mulk bir qabiladan boshqa qabilaga o‘tib ketmaydi. Isroil xalqining har bir qabilasi o‘z mulkini saqlab qolsin.</div>
  <div id="10"><sup><a href="https://www.kitobook.com/compare/book/04/36/10/" title="сравнение переводов, параллельные ссылки">10</a></sup> Egamiz Musoga qanday amr etgan bo‘lsa, Zalofxodning qizlari o‘shanday qildilar.</div>
  <div id="11"><sup><a href="https://www.kitobook.com/compare/book/04/36/11/" title="сравнение переводов, параллельные ссылки">11</a></sup> Zalofxodning Maxlo, Tirza, Xo‘glax, Milxo va Nuvah ismli qizlari o‘z amakilarining o‘g‘illariga turmushga chiqdilar.</div>
  <div id="12"><sup><a href="https://www.kitobook.com/compare/book/04/36/12/" title="сравнение переводов, параллельные ссылки">12</a></sup> Ular turmushga chiqqan yigitlar Yusuf o‘g‘li Manashe urug‘laridan edilar. Shunday qilib, u qizlarning merosi otalari qabilasida qoldi.</div>
  <div id="13"><sup><a href="https://www.kitobook.com/compare/book/04/36/13/" title="сравнение переводов, параллельные ссылки">13</a></sup> Muso orqali Isroil xalqiga Egamiz bergan amr va qonunlar ana shulardan iboratdir. Bu qonunlar Mo‘ab tekisligida, Yerixo shahrining ro‘parasidagi Iordan daryosi bo‘yida berilgan edi.</div>
</div>