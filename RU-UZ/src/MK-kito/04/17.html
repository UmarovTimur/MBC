<div itemprop="articleBody" class="text">
  <div id="1"><sup><a href="https://www.kitobook.com/compare/book/04/17/1/" title="сравнение переводов, параллельные ссылки">1</a></sup> Shundan keyin Egamiz Musoga dedi:</div>
  <div id="2"><sup><a href="https://www.kitobook.com/compare/book/04/17/2/" title="сравнение переводов, параллельные ссылки">2</a></sup> — Isroil xalqiga ayt, ular har bir qabila yo‘lboshchisining tayog‘ini olib kelishsin. Hammasi bo‘lib o‘n ikkita tayoq bo‘lsin. Har bir qabila yo‘lboshchisining ismini o‘z tayog‘iga yozib qo‘yinglar.</div>
  <div id="3"><sup><a href="https://www.kitobook.com/compare/book/04/17/3/" title="сравнение переводов, параллельные ссылки">3</a></sup> Levi qabilasining tayog‘iga Horunning ismini yozinglar, har bir qabila yo‘lboshchisidan bittadan tayoq bo‘lishi lozim.</div>
  <div id="4"><sup><a href="https://www.kitobook.com/compare/book/04/17/4/" title="сравнение переводов, параллельные ссылки">4</a></sup> Sen tayoqlarni Uchrashuv chodiriga olib kirib, Men sen bilan uchrashadigan joyga — ahd sandig‘i oldiga qo‘y.</div>
  <div id="5"><sup><a href="https://www.kitobook.com/compare/book/04/17/5/" title="сравнение переводов, параллельные ссылки">5</a></sup> Men tanlagan odamning tayog‘i kurtak chiqaradi. Shunday qilib, senga qarshilik qilayotgan Isroil xalqining ming‘irlab nolishlariga Men chek qo‘yaman.</div>
  <div id="6"><sup><a href="https://www.kitobook.com/compare/book/04/17/6/" title="сравнение переводов, параллельные ссылки">6</a></sup> Muso Isroil xalqiga Egamizning gaplarini aytdi. Yo‘lboshchilar har bir qabila nomidan bittadan tayoqni berishdi, hammasi bo‘lib o‘n ikkita tayoq bo‘ldi. Horunning tayog‘i ham o‘sha tayoqlar orasida edi.</div>
  <div id="7"><sup><a href="https://www.kitobook.com/compare/book/04/17/7/" title="сравнение переводов, параллельные ссылки">7</a></sup> Muso tayoqlarni Muqaddas ahd chodiriga — Egamizning oldiga qo‘ydi.</div>
  <div id="8"><sup><a href="https://www.kitobook.com/compare/book/04/17/8/" title="сравнение переводов, параллельные ссылки">8</a></sup> Ertasi kuni Muso Muqaddas ahd chodiriga kirib qarasa, Horunning Levi qabilasini ifoda etgan tayog‘i kurtak yozibdi, ko‘karib, gullabdi, hatto bodom tugibdi.</div>
  <div id="9"><sup><a href="https://www.kitobook.com/compare/book/04/17/9/" title="сравнение переводов, параллельные ссылки">9</a></sup> Muso Egamizning huzuridagi hamma tayoqlarni Isroil xalqi oldiga olib chiqib ko‘rsatdi. Har bir yo‘lboshchi o‘z tayog‘ini oldi.</div>
  <div id="10"><sup><a href="https://www.kitobook.com/compare/book/04/17/10/" title="сравнение переводов, параллельные ссылки">10</a></sup> Egamiz Musoga shunday amr berdi: — Horunning tayog‘ini ahd sandig‘i oldiga qaytarib olib borib qo‘y. Tayoq doimo o‘sha yerda saqlanib, isyonchilarni ogoh qilib tursin. Shunday qilib, sen ularning ming‘irlab nolishlariga chek qo‘yib, ularning qirilib ketishiga yo‘l qo‘ymaysan.</div>
  <div id="11"><sup><a href="https://www.kitobook.com/compare/book/04/17/11/" title="сравнение переводов, параллельные ссылки">11</a></sup> Egamiz qanday amr etgan bo‘lsa, Muso hammasini bajardi.</div>
  <div id="12"><sup><a href="https://www.kitobook.com/compare/book/04/17/12/" title="сравнение переводов, параллельные ссылки">12</a></sup> Isroil xalqi esa Musoga faryod qildi: — Sho‘rimiz quridi! Kunimiz bitdi!</div>
  <div id="13"><sup><a href="https://www.kitobook.com/compare/book/04/17/13/" title="сравнение переводов, параллельные ссылки">13</a></sup> Egamizning Muqaddas chodiriga yaqin borganlar nobud bo‘lishadi. Biz hammamiz qirilib ketamiz!</div>
</div>