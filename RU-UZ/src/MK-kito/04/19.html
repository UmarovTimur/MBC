<div itemprop="articleBody" class="text">
  <div id="1"><sup><a href="https://www.kitobook.com/compare/book/04/19/1/" title="сравнение переводов, параллельные ссылки">1</a></sup> Muso bilan Horun orqali Isroil xalqiga Egamiz quyidagi qonunni berdi:</div>
  <div id="2"><sup><a href="https://www.kitobook.com/compare/book/04/19/2/" title="сравнение переводов, параллельные ссылки">2</a></sup> sizlar bizga bitta nuqsonsiz malla g‘unajinni olib kelinglar. G‘unajinga bo‘yinturuq urilmagan bo‘lsin.</div>
  <div id="3"><sup><a href="https://www.kitobook.com/compare/book/04/19/3/" title="сравнение переводов, параллельные ссылки">3</a></sup> Malla g‘unajinni ruhoniy Elazarga beringlar. So‘ng g‘unajinni qarorgohdan tashqariga olib chiqib, Elazarning oldida so‘yinglar.</div>
  <div id="4"><sup><a href="https://www.kitobook.com/compare/book/04/19/4/" title="сравнение переводов, параллельные ссылки">4</a></sup> Ruhoniy Elazar g‘unajinning qoniga barmog‘ini botirib, qonni Uchrashuv chodirining oldi tomoniga qarata yetti marta sepsin.</div>
  <div id="5"><sup><a href="https://www.kitobook.com/compare/book/04/19/5/" title="сравнение переводов, параллельные ссылки">5</a></sup> So‘ng jonivor butunligicha — terisi, go‘shti, qoni, ichak–chovoqlari bilan birga Elazarning ko‘zi oldida kuydirilsin.</div>
  <div id="6"><sup><a href="https://www.kitobook.com/compare/book/04/19/6/" title="сравнение переводов, параллельные ссылки">6</a></sup> Ruhoniy sadr yog‘ochini, issop o‘tining bir tutamini va qirmizi ipni olib, yonayotgan g‘unajin ustiga tashlasin.</div>
  <div id="7"><sup><a href="https://www.kitobook.com/compare/book/04/19/7/" title="сравнение переводов, параллельные ссылки">7</a></sup> So‘ng ruhoniy yuvinib, kiyimlarini ham yuvsin. Shundan keyingina u qarorgohga qaytib kirishi mumkin. Lekin ruhoniy kechgacha harom bo‘ladi.</div>
  <div id="8"><sup><a href="https://www.kitobook.com/compare/book/04/19/8/" title="сравнение переводов, параллельные ссылки">8</a></sup> G‘unajinni yoqqan odam ham yuvinib, kiyimlarini yuvsin. U ham kechgacha harom bo‘ladi.</div>
  <div id="9"><sup><a href="https://www.kitobook.com/compare/book/04/19/9/" title="сравнение переводов, параллельные ссылки">9</a></sup> Keyin birorta pok odam g‘unajinning kulini yig‘ishtirib, qarorgoh tashqarisidagi toza joyga olib borib qo‘ysin. Isroil xalqi bu kulni poklanish suviga solib ishlatish uchun saqlasin. Bu kul odamlarni gunohlardan poklash marosimida ishlatiladi.</div>
  <div id="10"><sup><a href="https://www.kitobook.com/compare/book/04/19/10/" title="сравнение переводов, параллельные ссылки">10</a></sup> G‘unajinning kulini yig‘ishtirgan odam ham kiyimlarini yuvsin, u ham kechgacha harom bo‘ladi. Bu — Isroil xalqi uchun ham, ularning orasida yashayotgan musofirlar uchun ham doimiy qonun–qoida.</div>
  <div id="11"><sup><a href="https://www.kitobook.com/compare/book/04/19/11/" title="сравнение переводов, параллельные ссылки">11</a></sup> Har qanday kishining murdasiga tekkan odam yetti kun harom bo‘ladi.</div>
  <div id="12"><sup><a href="https://www.kitobook.com/compare/book/04/19/12/" title="сравнение переводов, параллельные ссылки">12</a></sup> Murdaga tekkan odam poklanish suvi bilan uchinchi va yettinchi kuni o‘zini poklasin. Shunda u pok bo‘ladi. O‘sha odam uchinchi va yettinchi kuni o‘zini poklamasa, harom bo‘lib qolaveradi.</div>
  <div id="13"><sup><a href="https://www.kitobook.com/compare/book/04/19/13/" title="сравнение переводов, параллельные ссылки">13</a></sup> Murdaga tegib, o‘zini poklamagan odam EgamizningMuqaddas chodirini bulg‘agan bo‘ladi. Poklanish suvi o‘sha odamning ustiga sepilmagani uchun u haromligicha qoladi. Bunday odam Isroil xalqi orasidan yo‘q qilinsin.</div>
  <div id="14"><sup><a href="https://www.kitobook.com/compare/book/04/19/14/" title="сравнение переводов, параллельные ссылки">14</a></sup> Agar odam chodirda vafot etsa, quyidagi qoidaga rioya qilinglar: o‘sha paytda chodirda bo‘lgan va chodirga kirgan hamma odamlar yetti kun harom bo‘lishadi.</div>
  <div id="15"><sup><a href="https://www.kitobook.com/compare/book/04/19/15/" title="сравнение переводов, параллельные ссылки">15</a></sup> Chodirdagi qopqog‘i yopilmagan, usti ochiq har qanday idish ham harom bo‘ladi.</div>
  <div id="16"><sup><a href="https://www.kitobook.com/compare/book/04/19/16/" title="сравнение переводов, параллельные ссылки">16</a></sup> Agar birorta odam ochiq maydonda o‘ldirilgan yoki o‘z ajali bilan o‘lgan kimsaning jasadiga, marhumning suyagiga yoki qabriga tegsa, u yetti kun harom bo‘ladi.</div>
  <div id="17"><sup><a href="https://www.kitobook.com/compare/book/04/19/17/" title="сравнение переводов, параллельные ссылки">17</a></sup> Harom bo‘lgan odam uchun gunohdan poklash maqsadida kuydirilgan malla g‘unajinning kulidan olib idishga solinglar, so‘ng kulning ustiga oqar suvdan quyinglar.</div>
  <div id="18"><sup><a href="https://www.kitobook.com/compare/book/04/19/18/" title="сравнение переводов, параллельные ссылки">18</a></sup> Pok odam issopni olib, suvga botirsin–da, suvni chodirga, chodirdagi hamma jihozlarga, chodirdagi odamlarga sepsin. Odamning suyagiga, marhumga, o‘ldirilgan kimsaning jasadiga yoki qabrga tekkan odamning ustiga ham o‘sha suvdan sepsin.</div>
  <div id="19"><sup><a href="https://www.kitobook.com/compare/book/04/19/19/" title="сравнение переводов, параллельные ссылки">19</a></sup> Uchinchi va yettinchi kunlari pok odam harom odamga suvdan sepib, yettinchi kuni uni poklasin. Poklangan odam yuvinib, kiyimlarini yuvsin. Ana shunda kechqurunga borib u pok bo‘ladi.</div>
  <div id="20"><sup><a href="https://www.kitobook.com/compare/book/04/19/20/" title="сравнение переводов, параллельные ссылки">20</a></sup> Harom bo‘la turib o‘zini poklamagan har qanday odam Isroil jamoasi orasidan yo‘q qilinsin. Chunki poklanish suvi sepilmagan o‘sha odam haromligicha qolib, Egamizning Muqaddas chodirini bulg‘agan bo‘ladi.</div>
  <div id="21"><sup><a href="https://www.kitobook.com/compare/book/04/19/21/" title="сравнение переводов, параллельные ссылки">21</a></sup> Bu — sizlar uchun doimiy qonun–qoida. Poklanish suvini sepgan odam kiyimlarini yuvsin. Poklanish suviga tekkan har qanday odam kechgacha harom bo‘lib qoladi.</div>
  <div id="22"><sup><a href="https://www.kitobook.com/compare/book/04/19/22/" title="сравнение переводов, параллельные ссылки">22</a></sup> Harom odam tekkan har qanday narsa haromdir. Harom odamga tekkan odam ham kechgacha harom bo‘ladi.</div>
</div>