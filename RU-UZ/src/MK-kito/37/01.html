<div itemprop="articleBody" class="text">
  <div id="1"><sup><a href="https://www.kitobook.com/compare/book/37/01/1/" title="сравнение переводов, параллельные ссылки">1</a></sup> Shoh Doro hukmronligining ikkinchi yil, oltinchi oy, birinchi kuni edi. Yahudo hokimi — Shaltiyol o‘g‘li Zarubabelga va oliy ruhoniy — Yohuzadax o‘g‘li Yoshuaga payg‘ambar Xaggey orqali Egamiz quyidagi so‘zlarini ayon qildi:</div>
  <div id="2"><sup><a href="https://www.kitobook.com/compare/book/37/01/2/" title="сравнение переводов, параллельные ссылки">2</a></sup> — Sarvari Olam shunday aytmoqda: </div>
  <div id="3"><sup><a href="https://www.kitobook.com/compare/book/37/01/3/" title="сравнение переводов, параллельные ссылки">3</a></sup> “Bu xalq: ‘Hali Egamizning uyini qurishning vaqti kelgani yo‘q’, deb aytadi. </div>
  <div id="4"><sup><a href="https://www.kitobook.com/compare/book/37/01/4/" title="сравнение переводов, параллельные ссылки">4</a></sup> Ey, Isroil xalqi, Mening uyim vayron bo‘lib yotganda sizlarga hashamatli uylarda yashashning vaqtimi?!”</div>
  <div id="5"><sup><a href="https://www.kitobook.com/compare/book/37/01/5/" title="сравнение переводов, параллельные ссылки">5</a></sup> Mana endi Sarvari Olam shunday aytmoqda: “O‘z ahvolingizga qarab, yaxshilab o‘ylab ko‘ringlar–chi!</div>
  <div id="6"><sup><a href="https://www.kitobook.com/compare/book/37/01/6/" title="сравнение переводов, параллельные ссылки">6</a></sup> Ko‘p ekib, kam o‘rasiz. Ovqat yeysiz–u, to‘ymaysiz. Ichasiz, ammo chanqog‘ingiz qonmaydi, ustingizga kiyasiz–u, isinolmaysiz. Kim pul ishlasa, uning puli yirtiq hamyonga tushadi.” </div>
  <div id="7"><sup><a href="https://www.kitobook.com/compare/book/37/01/7/" title="сравнение переводов, параллельные ссылки">7</a></sup> Sarvari Olam shunday demoqda: “O‘z ahvolingizga qarab, yaxshilab o‘ylab ko‘ring, axir! </div>
  <div id="8"><sup><a href="https://www.kitobook.com/compare/book/37/01/8/" title="сравнение переводов, параллельные ссылки">8</a></sup> Tog‘larga chiqib, yog‘och olib tushinglar–da, Mening uyimni quringlar. Men uni ko‘rib zavqlanib, ulug‘lanaman, — deydi Egamiz.</div>
  <div id="9"><sup><a href="https://www.kitobook.com/compare/book/37/01/9/" title="сравнение переводов, параллельные ссылки">9</a></sup> — Ko‘p hosil olishni umid qilgan edingiz, mana kam oldingiz. Uyga olib kelganingizni sochib yubordim. Nima uchun? — demoqda Sarvari Olam. — Mening uyim vayron bo‘lib yotgan paytda, sizlar faqat o‘z uyingiz haqida o‘ylaganingiz uchun shunday qildim.</div>
  <div id="10"><sup><a href="https://www.kitobook.com/compare/book/37/01/10/" title="сравнение переводов, параллельные ссылки">10</a></sup> Sizlarni deb osmondan shudring tushmadi, yer ham hosil bermadi. </div>
  <div id="11"><sup><a href="https://www.kitobook.com/compare/book/37/01/11/" title="сравнение переводов, параллельные ссылки">11</a></sup> Men dalalar, qirli joylarga qurg‘oqchilik keltirib, don, uzum sharbati va zaytun moyini quritdim. Yerdan chiqqan barcha hosilni yo‘q qildim, odamlar va hayvonlarni qiyinchiliklarga duchor qildim. Insonlar o‘z qo‘llari bilan qilgan mehnatlarini puchga chiqardim.”</div>
  <div id="12"><sup><a href="https://www.kitobook.com/compare/book/37/01/12/" title="сравнение переводов, параллельные ссылки">12</a></sup> Shundan keyin Zarubabel, oliy ruhoniy Yoshua va asirlikdan qaytib kelgan barcha xalq o‘zlarining Egasi Xudoga itoat qilishdi. O‘zlarining Egasi Xudo yuborgan payg‘ambar Xaggeyning so‘zlariga quloq solishdi, chunki ular Egamizdan qo‘rqardi.</div>
  <div id="13"><sup><a href="https://www.kitobook.com/compare/book/37/01/13/" title="сравнение переводов, параллельные ссылки">13</a></sup> Egamizning elchisi Xaggey Uning quyidagi so‘zlarini xalqqa yetkazdi: — Egamizning kalomi shudir: “Men sizlar bilan birgaman.”</div>
  <div id="14"><sup><a href="https://www.kitobook.com/compare/book/37/01/14/" title="сравнение переводов, параллельные ссылки">14</a></sup> Yahudo hokimi — Shaltiyol o‘g‘li Zarubabelni, oliy ruhoniy — Yohuzadax o‘g‘li Yoshuani va asirlikdan qaytib kelgan butun xalqni Egamiz ruhlantirdi, shunda ular hammalari kelib, o‘zlarining Xudosi, Sarvari Olamning uyini tiklashni boshlashdi.</div>
  <div id="15"><sup><a href="https://www.kitobook.com/compare/book/37/01/15/" title="сравнение переводов, параллельные ссылки">15</a></sup> Shoh Doro hukmronligining ikkinchi yil, oltinchi oy, yigirma to‘rtinchi kunida qayta qurilish boshlandi.</div>
</div>