<div itemprop="articleBody" class="text">
  <div id="1"><sup><a href="https://www.kitobook.com/compare/book/36/01/1/" title="сравнение переводов, параллельные ссылки">1</a></sup> Yahudo yurtida Omon o‘g‘li shoh Yo‘shiyo hukmronlik qilgan davrda Zafaniyoga Egamiz O‘z so‘zini ayon qildi. Zafaniyo shoh Xizqiyo avlodidan bo‘lib, Kushining o‘g‘li, Gadaliyoning nevarasi va Emoriyoning evarasi edi.</div>
  <div id="2"><sup><a href="https://www.kitobook.com/compare/book/36/01/2/" title="сравнение переводов, параллельные ссылки">2</a></sup> Egamiz shunday demoqda: “Men yer yuzidagi hammani Gard qoldirmay supurib tashlayman.</div>
  <div id="3"><sup><a href="https://www.kitobook.com/compare/book/36/01/3/" title="сравнение переводов, параллельные ссылки">3</a></sup> Ha, Men odamlaru hayvonlarni, Ko‘kdagi qushlaru Dengizdagi baliqlarni supurib tashlayman. O‘sha hayvonlar tasviridagi butlarni parchalayman. Ular qatorida fosiqlarni ham yo‘q qilaman, Yer yuzidagi butun inson zotini Ildizidan quritib yuboraman. — Egamizning kalomi shudir. —</div>
  <div id="4"><sup><a href="https://www.kitobook.com/compare/book/36/01/4/" title="сравнение переводов, параллельные ссылки">4</a></sup> Men Yahudo va Quddusga qarshi qo‘l ko‘taraman. Baalga sig‘inganlarni bitta qoldirmay yo‘q qilaman, Butparast ruhoniylarning xotirasini o‘chiraman.</div>
  <div id="5"><sup><a href="https://www.kitobook.com/compare/book/36/01/5/" title="сравнение переводов, параллельные ссылки">5</a></sup> Tomda quyosh, oy, yulduzlarga sig‘inganlarni halok etaman, To‘g‘ri, ular Men, Egangizga sajda qilib, sadoqat ontini ichadi, Lekin Mo‘laxga ham topinib, va’dalar berishadi.</div>
  <div id="6"><sup><a href="https://www.kitobook.com/compare/book/36/01/6/" title="сравнение переводов, параллельные ссылки">6</a></sup> Mendan yuz o‘girib, izimdan yurmagan bu odamlar nobud bo‘ladi, Menga intilmagan, Mendan yordam so‘ramaganlar o‘ladi.”</div>
  <div id="7"><sup><a href="https://www.kitobook.com/compare/book/36/01/7/" title="сравнение переводов, параллельные ссылки">7</a></sup> Egamiz Rabbiy oldida sukut saqlang! Zero, Egamizning keladigan kuni yaqinlashib qoldi. Egamiz O‘z xalqini qurbonlik qilishga tayyorladi. U taklif qilgan mehmonlar yetib keldi.</div>
  <div id="8"><sup><a href="https://www.kitobook.com/compare/book/36/01/8/" title="сравнение переводов, параллельные ссылки">8</a></sup> Egamiz shunday deydi: “Men qurbonlik keltiradigan o‘sha kuni Yahudo a’yonlarini, shohning o‘g‘illarini, Butparast odatlarga berilganlarning hammasini jazolayman.</div>
  <div id="9"><sup><a href="https://www.kitobook.com/compare/book/36/01/9/" title="сравнение переводов, параллельные ссылки">9</a></sup> Butparastlarga o‘xshab ostona hatlaganlarning Ta’zirini beraman. Shoh saroyini zo‘ravonligu firibgarlikka To‘ldirganlarni jazolayman.”</div>
  <div id="10"><sup><a href="https://www.kitobook.com/compare/book/36/01/10/" title="сравнение переводов, параллельные ссылки">10</a></sup> Egamiz shunday demoqda: “O‘sha kuni Quddusning Baliq darvozasidan faryod ko‘tariladi, Shaharning Yangi dahasidan dod–voy eshitiladi. Qirlardan vayronagarchilik sadolari keladi.</div>
  <div id="11"><sup><a href="https://www.kitobook.com/compare/book/36/01/11/" title="сравнение переводов, параллельные ссылки">11</a></sup> Ey bozor ko‘chasida yashaganlar, dod soling! Axir, hamma savdogarlaringiz halok bo‘ladi, Oldi–sotdi qilganlar qirib tashlanadi.</div>
  <div id="12"><sup><a href="https://www.kitobook.com/compare/book/36/01/12/" title="сравнение переводов, параллельные ссылки">12</a></sup> Men o‘sha kuni bir chiroq olaman, Quddusning har bir burchagini tekshirib chiqaman. ‘Egamizning qo‘lidan na yaxshilik, na yomonlik keladi’, deb O‘ylaganlarning jazosini beraman. Gunohga botib o‘tirgan Beparvo odamlarni jazolayman.</div>
  <div id="13"><sup><a href="https://www.kitobook.com/compare/book/36/01/13/" title="сравнение переводов, параллельные ссылки">13</a></sup> Ular uylar qurishadi, Ammo uylarida yashash ularga nasib etmaydi. Uzumzorlar barpo qilishadi, Ammo sharobidan ichisholmaydi. Boyliklari talon–taroj qilinadi, Qurgan uylari buzib tashlanadi.”</div>
  <div id="14"><sup><a href="https://www.kitobook.com/compare/book/36/01/14/" title="сравнение переводов, параллельные ссылки">14</a></sup> Oz qoldi Egamizning buyuk kuniga! Oz qoldi! O‘sha kun shiddat bilan yaqinlashmoqda. Quloq soling! Bu Egamizning kunidir. Bu kun achchiq kulfat keltiradi, Hatto jasur jangchilar qo‘rqqanidan baqiradi.</div>
  <div id="15"><sup><a href="https://www.kitobook.com/compare/book/36/01/15/" title="сравнение переводов, параллельные ссылки">15</a></sup> Bu kun Xudoning g‘azab kunidir. O‘sha kuni hamma azob–uqubat chekadi, Hamma yoq vayronayu xarobazorga aylanadi. Zimziyo zulmat kuni bo‘lar o‘sha kun, Bulut qoplagan tim qorong‘i bo‘lar o‘sha kun!</div>
  <div id="16"><sup><a href="https://www.kitobook.com/compare/book/36/01/16/" title="сравнение переводов, параллельные ссылки">16</a></sup> Mustahkam shaharlaru baland minoralar Hujum ostida qoladi, Burg‘u ovoziyu jangga da’vat tovushlarini O‘sha kun o‘zida mujassam etadi.</div>
  <div id="17"><sup><a href="https://www.kitobook.com/compare/book/36/01/17/" title="сравнение переводов, параллельные ссылки">17</a></sup> Egamiz shunday deydi: “Odamlar Menga qarshi gunoh qildilar, Shu sababdan Men ularning boshiga kulfat solaman, Ular ko‘r odamday qoqilib yuradilar. Ularning qoni to‘kilib, yerni qoplaydi, Jasadlari tilka–pora bo‘lib, yerda go‘ngday yotadi.”</div>
  <div id="18"><sup><a href="https://www.kitobook.com/compare/book/36/01/18/" title="сравнение переводов, параллельные ссылки">18</a></sup> Egamizning g‘azab kunida Kumush ham, oltin ham ularga najot bermaydi. Egamizning rashk o‘ti Butun dunyoni kuydirib tashlaydi. Ha, yer yuzida yashagan hammani Egamiz dahshatli tarzda yo‘q qiladi.</div>
</div>