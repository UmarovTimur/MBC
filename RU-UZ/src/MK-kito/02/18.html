<div itemprop="articleBody" class="text">
  <div id="1"><sup><a href="https://www.kitobook.com/compare/book/02/18/1/" title="сравнение переводов, параллельные ссылки">1</a></sup> Midiyon yurtining ruhoniysi Yatro Musoning qaynatasi edi. Xudo Musoga va O‘z xalqi Isroilga hamma qilganlarini, Egamiz Isroil xalqini Misrdan qanday qilib olib chiqqanini u eshitdi.</div>
  <div id="2"><sup><a href="https://www.kitobook.com/compare/book/02/18/2/" title="сравнение переводов, параллельные ссылки">2</a></sup> Muso xotinini otasi yoniga jo‘natib yuborganda, Yatro Musoning xotini Zippura bilan</div>
  <div id="3"><sup><a href="https://www.kitobook.com/compare/book/02/18/3/" title="сравнение переводов, параллельные ссылки">3</a></sup> ikkala o‘g‘lini yoniga olgan edi. Muso: “Men begona yurtda musofir bo‘lgan edim”, deb to‘ng‘ich o‘g‘liga Gershom, deb ism qo‘ygan edi.</div>
  <div id="4"><sup><a href="https://www.kitobook.com/compare/book/02/18/4/" title="сравнение переводов, параллельные ссылки">4</a></sup> So‘ngra: “Ota– bobolarimning Xudosi menga madad berdi, meni fir’avnning qilichidan qutqardi”, deb ikkinchi o‘g‘liga Eliazar, deb ism qo‘ygandi.</div>
  <div id="5"><sup><a href="https://www.kitobook.com/compare/book/02/18/5/" title="сравнение переводов, параллельные ссылки">5</a></sup> Qaynatasi Musoning xotini va o‘g‘illarini Xudoning muqaddas tog‘i etagiga — sahroda Muso tikkan chodirga boshlab keldi.</div>
  <div id="6"><sup><a href="https://www.kitobook.com/compare/book/02/18/6/" title="сравнение переводов, параллельные ссылки">6</a></sup> Yatro Musoga: “Men, qaynatang Yatro, xotining va ikkala o‘g‘ling bilan birga sening yoningga boryapmiz”, deb xabar berdi.</div>
  <div id="7"><sup><a href="https://www.kitobook.com/compare/book/02/18/7/" title="сравнение переводов, параллельные ссылки">7</a></sup> Muso qaynatasini kutib olgani chiqdi va unga ta’zim qilib, o‘pdi. Ikkovlari bir– biridan hol–ahvol so‘rab, chodirga kirishdi.</div>
  <div id="8"><sup><a href="https://www.kitobook.com/compare/book/02/18/8/" title="сравнение переводов, параллельные ссылки">8</a></sup> Egamiz Isroil xalqi uchun fir’avnni va Misr xalqini nimalar qilganini, Isroil xalqi yo‘lda chekkan azob–uqubatlarni, Egamiz ularni qanday qutqarganini Muso qaynatasiga aytib berdi.</div>
  <div id="9"><sup><a href="https://www.kitobook.com/compare/book/02/18/9/" title="сравнение переводов, параллельные ссылки">9</a></sup> Egamiz Isroil xalqiga qilgan yaxshiliklari uchun, ularni Misrliklarning qo‘lidan qutqargani uchun Yatro sevinib, shunday dedi:</div>
  <div id="10"><sup><a href="https://www.kitobook.com/compare/book/02/18/10/" title="сравнение переводов, параллельные ссылки">10</a></sup> — Sizlarni Misrliklarning va fir’avnning qo‘lidan qutqargan Egamizga hamdu sanolar bo‘lsin! Isroil xalqini Misrliklarning zulmidan U qutqardi.</div>
  <div id="11"><sup><a href="https://www.kitobook.com/compare/book/02/18/11/" title="сравнение переводов, параллельные ссылки">11</a></sup> Egamiz boshqa hamma xudolardan ulug‘ ekanini endi bilaman. Egamiz o‘z xalqini takabbur Misrliklarning qo‘lidan xalos qildi.</div>
  <div id="12"><sup><a href="https://www.kitobook.com/compare/book/02/18/12/" title="сравнение переводов, параллельные ссылки">12</a></sup> Co‘ngra Musoning qaynatasi Yatro Xudoga kuydiriladigan qurbonlik va boshqa qurbonliklar keltirdi. Horun va barcha Isroil oqsoqollari Musoning qaynatasi bilan Egamizning huzurida muqaddas taom yegani kelishdi.</div>
  <div id="13"><sup><a href="https://www.kitobook.com/compare/book/02/18/13/" title="сравнение переводов, параллельные ссылки">13</a></sup> Ertasi kuni Muso hukm kursisiga o‘tirib, xalqning janjallarini ajrim qila boshladi. Xalq Musoning atrofida ertalabdan kechgacha tik turdi.</div>
  <div id="14"><sup><a href="https://www.kitobook.com/compare/book/02/18/14/" title="сравнение переводов, параллельные ссылки">14</a></sup> Qaynatasi Musoning xalq uchun qilayotgan hamma ishlarini ko‘rgach, aytdi: — Nimaga shuncha ishni bir o‘zing qilyapsan? Odamlar sendan yordam so‘rash uchun kun bo‘yi tik turishdi.</div>
  <div id="15"><sup><a href="https://www.kitobook.com/compare/book/02/18/15/" title="сравнение переводов, параллельные ссылки">15</a></sup> Shunda Muso qaynatasiga aytdi: — Xalq Xudoning hukmini bilish uchun mening oldimga kelishadi.</div>
  <div id="16"><sup><a href="https://www.kitobook.com/compare/book/02/18/16/" title="сравнение переводов, параллельные ссылки">16</a></sup> Qachon bir janjalli ish bo‘lsa ham mening oldimga kelishadi. Men esa ikkala tomon o‘rtasida qaror chiqarib, Xudoning qonun– qoidalarini ularga aytaman.</div>
  <div id="17"><sup><a href="https://www.kitobook.com/compare/book/02/18/17/" title="сравнение переводов, параллельные ссылки">17</a></sup> — Bu yo‘l yaxshi emas, — dedi qaynatasi Musoga.</div>
  <div id="18"><sup><a href="https://www.kitobook.com/compare/book/02/18/18/" title="сравнение переводов, параллельные ссылки">18</a></sup> — Ham o‘zingni, ham yoningdagi xalqni qiynayapsan. Bu ish juda og‘ir yuk, bir o‘zing bajara olmaysan.</div>
  <div id="19"><sup><a href="https://www.kitobook.com/compare/book/02/18/19/" title="сравнение переводов, параллельные ссылки">19</a></sup> Gapimga quloq sol, senga bir maslahat berayin. Xudo senga yor bo‘lsin. Xudoning huzurida xalq uchun sen vositachi bo‘lishing kerak. Xalqning bahs–munozaralarini Xudoga sen yetkazishing lozim.</div>
  <div id="20"><sup><a href="https://www.kitobook.com/compare/book/02/18/20/" title="сравнение переводов, параллельные ссылки">20</a></sup> Xudoning qarorini xalqqa sen ayt, Xudoning qonun– qoidalarini o‘rgat, ular qanday qilib to‘g‘ri hayot kechirishlari kerakligini ko‘rsat.</div>
  <div id="21"><sup><a href="https://www.kitobook.com/compare/book/02/18/21/" title="сравнение переводов, параллельные ссылки">21</a></sup> Ammo bularga qo‘shimcha qilib, sen Xudodan qo‘rqqan, diyonatli, tamadan nafratlanadigan, layoqatli odamlarni tanlab ol. Ularni xalq tepasiga mingboshi, yuzboshi, ellikboshi, o‘nboshi qilib tayinla.</div>
  <div id="22"><sup><a href="https://www.kitobook.com/compare/book/02/18/22/" title="сравнение переводов, параллельные ссылки">22</a></sup> Bu odamlar hamma haq masalalar ustidan qaror qilib, xalqqa xizmat qilishsin. Juda muhim yoki juda qiyin masalalarni esa senga olib kelishlari mumkin. Kichikroq ishlarni o‘zlari ko‘rib chiqaversin. Ular sen uchun ishni osonroq qilib, og‘irlikni ko‘tarishda senga yordam beradilar.</div>
  <div id="23"><sup><a href="https://www.kitobook.com/compare/book/02/18/23/" title="сравнение переводов, параллельные ссылки">23</a></sup> Agar Xudo shu maslahatlarimni yuragingga solsa, sen tazyiqlarga bardosh bera olasan. Hamma tinchgina o‘z joyiga ketadi.</div>
  <div id="24"><sup><a href="https://www.kitobook.com/compare/book/02/18/24/" title="сравнение переводов, параллельные ссылки">24</a></sup> Muso qaynatasining gapiga quloq soldi. U nima aytgan bo‘lsa, hammasini qildi.</div>
  <div id="25"><sup><a href="https://www.kitobook.com/compare/book/02/18/25/" title="сравнение переводов, параллельные ссылки">25</a></sup> Isroil xalqi orasidan layoqatli odamlarni tanlab oldi. O‘sha odamlarni mingboshi, yuzboshi, ellikboshi, o‘nboshi qilib tayinladi.</div>
  <div id="26"><sup><a href="https://www.kitobook.com/compare/book/02/18/26/" title="сравнение переводов, параллельные ссылки">26</a></sup> Ular hamma masalalarni adolatli hal qilardilar. Qiyin masalalarni Musoga olib kelishar, kichikroq ishlarni esa o‘zlari qarab chiqishardi.</div>
  <div id="27"><sup><a href="https://www.kitobook.com/compare/book/02/18/27/" title="сравнение переводов, параллельные ссылки">27</a></sup> Shundan keyin Muso qaynatasiga ijozat berdi. Yatro o‘z yurtiga qaytib ketdi.</div>
</div>