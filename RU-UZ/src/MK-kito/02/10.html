<div itemprop="articleBody" class="text">
  <div id="1"><sup><a href="https://www.kitobook.com/compare/book/02/10/1/" title="сравнение переводов, параллельные ссылки">1</a></sup> Egamiz Musoga amr berdi: — Fir’avnning huzuriga bor! Men, mo‘jizalarimni ularning orasida ko‘rsatay, deb fir’avnni va uning a’yonlari yuragini tosh qilib qo‘ydim. Misrliklarni masxara qildim, ularga mo‘jizalar ko‘rsatdim.</div>
  <div id="2"><sup><a href="https://www.kitobook.com/compare/book/02/10/2/" title="сравнение переводов, параллельные ссылки">2</a></sup> Endi sizlar bolalaringizga, nabiralaringizga bularni aytib berasizlar, deb shu ishlarni qildim. Ana shunda Egangiz Men ekanligimni hammalaringiz bilib olasizlar.</div>
  <div id="3"><sup><a href="https://www.kitobook.com/compare/book/02/10/3/" title="сравнение переводов, параллельные ссылки">3</a></sup> Muso bilan Horun fir’avnning huzuriga borib unga Egamizning shu gapini yetkazdilar: “Ibroniylarning Xudosi — Egamiz shunday aytmoqda: — Sen qachongacha Menga itoat etmay yurasan?! Xalqimga ijozat ber, ular borib, Menga sajda qilishsin.</div>
  <div id="4"><sup><a href="https://www.kitobook.com/compare/book/02/10/4/" title="сравнение переводов, параллельные ссылки">4</a></sup> Agar xalqimning ketishiga ijozat bermasang, Men ertaga yurtingga chigirtkalar yuboraman.</div>
  <div id="5"><sup><a href="https://www.kitobook.com/compare/book/02/10/5/" title="сравнение переводов, параллельные ссылки">5</a></sup> Chigirtkalar yer yuzini shunaqangi qoplaydiki, yer tamomila ko‘rinmay qoladi. Do‘ldan omon qolgan hosilingizni, dalada o‘sgan jamiki daraxtlaringizni chigirtkalar yeb bitiradi.</div>
  <div id="6"><sup><a href="https://www.kitobook.com/compare/book/02/10/6/" title="сравнение переводов, параллельные ссылки">6</a></sup> Saroying, a’yonlaringning uylari, hamma Misrliklarning xonadonlari chigirtkaga to‘lib ketadi. Ota–bobolaring yer yuzida paydo bo‘lgandan buyon bunaqasini ko‘rmagan.” Shundan keyin Muso fir’avnning huzuridan burilib chiqib ketdi.</div>
  <div id="7"><sup><a href="https://www.kitobook.com/compare/book/02/10/7/" title="сравнение переводов, параллельные ссылки">7</a></sup> Shunda a’yonlar fir’avnga: — Bu odam bizga tuzoq bo‘lsa ham, qachongacha indamaysiz?! — dedilar. — Ijozat bering o‘shalarga! Ketaverishsin. Egasi Xudoga sajda qilishsin. Ko‘rmayapsizmi, Misr xarob bo‘ldi–ku!</div>
  <div id="8"><sup><a href="https://www.kitobook.com/compare/book/02/10/8/" title="сравнение переводов, параллельные ссылки">8</a></sup> Shundan so‘ng Muso bilan Horunni fir’avn huzuriga chaqirtirib keldi. Fir’avn ikkoviga dedi: — Mayli boringlar, Egangiz Xudoga sajda qilinglar. Ammo sizlardan kimlar boradi?</div>
  <div id="9"><sup><a href="https://www.kitobook.com/compare/book/02/10/9/" title="сравнение переводов, параллельные ссылки">9</a></sup> — Yoshu qari — hammamiz birga ketamiz, — deb javob berdi Muso. — O‘g‘illarimizni, qizlarimizni, mol–qo‘ylarimizni ham olib ketamiz. Egamizga atab bayram nishonlashimiz kerak.</div>
  <div id="10"><sup><a href="https://www.kitobook.com/compare/book/02/10/10/" title="сравнение переводов, параллельные ссылки">10</a></sup> Fir’avn qarshilik qildi: — Agar xotinlaringiz va bolalaringiz bilan ketishlaringizga ijozat bersam, Egangiz albatta sizlar bilan bo‘ladi! Niyatingiz yomonligi ochiq ko‘rinib turibdi.</div>
  <div id="11"><sup><a href="https://www.kitobook.com/compare/book/02/10/11/" title="сравнение переводов, параллельные ссылки">11</a></sup> Yo‘q, ularga aslo javob bermayman! Egangizga sajda qilgani borishni istayotgan sizlar emasmi?! Juda yaxshi. Faqat erkaklarni olinglar–u, ketaveringlar. Shunda Muso bilan Horunni fir’avnning huzuridan haydadilar.</div>
  <div id="12"><sup><a href="https://www.kitobook.com/compare/book/02/10/12/" title="сравнение переводов, параллельные ссылки">12</a></sup> Egamiz Musoga: — Qo‘lingni Misr uzra uzat! — deb amr berdi. — Misr yurtiga chigirtka yog‘ilsin. Chigirtkalar bu yurtdagi hamma o‘simliklarni, do‘ldan omon qolgan hamma ekin–tikinni yeb bitirsin.</div>
  <div id="13"><sup><a href="https://www.kitobook.com/compare/book/02/10/13/" title="сравнение переводов, параллельные ссылки">13</a></sup> Muso tayog‘ini Misr uzra uzatgan edi, Egamiz bu yurtga sharqdan shamol estirdi. Bir kecha– kunduz shamol esdi. Sharqdan esgan shamol ertalabgacha chigirtkalarni olib keldi.</div>
  <div id="14"><sup><a href="https://www.kitobook.com/compare/book/02/10/14/" title="сравнение переводов, параллельные ссылки">14</a></sup> Butun Misr yurtiga chigirtka yopirildi. Misrning hamma joyini chigirtka bosib ketdi. Chigirtkalar shunchalik uyulib ketdiki, ilgari bunaqasi bo‘lmagan edi, bundan keyin ham bo‘lmaydi.</div>
  <div id="15"><sup><a href="https://www.kitobook.com/compare/book/02/10/15/" title="сравнение переводов, параллельные ссылки">15</a></sup> Yer yuzini chigirtka bosib ketganidan, yer qop–qora bo‘lib qoldi. Jamiki ekin–tikinni, do‘ldan omon qolgan daraxtlardagi meva–chevalarni chigirtka yeb bitirdi. Misrdagi biror daraxtda, biror o‘simlikda yashil barg qolmadi.</div>
  <div id="16"><sup><a href="https://www.kitobook.com/compare/book/02/10/16/" title="сравнение переводов, параллельные ссылки">16</a></sup> Fir’avn zudlik bilan Muso bilan Horunni chaqirtirib, ularga aytdi: — Egangiz Xudoga va o‘zlaringizga qarshi gunoh qildim.</div>
  <div id="17"><sup><a href="https://www.kitobook.com/compare/book/02/10/17/" title="сравнение переводов, параллельные ссылки">17</a></sup> O‘tinaman, bir martagina gunohimdan o‘tib, Egangiz Xudoga iltijo qilinglar. Bu halokatli ofatni mendan daf qilsin.</div>
  <div id="18"><sup><a href="https://www.kitobook.com/compare/book/02/10/18/" title="сравнение переводов, параллельные ссылки">18</a></sup> Muso fir’avnning huzuridan chiqib, Egamizga ibodat qildi.</div>
  <div id="19"><sup><a href="https://www.kitobook.com/compare/book/02/10/19/" title="сравнение переводов, параллельные ссылки">19</a></sup> Egamiz g‘arbdan juda kuchli shamol estirdi. Shamol chigirtkalarni Qizil dengizga uchirib olib ketdi. Misr yurtida bironta ham chigirtka qolmadi.</div>
  <div id="20"><sup><a href="https://www.kitobook.com/compare/book/02/10/20/" title="сравнение переводов, параллельные ссылки">20</a></sup> Lekin Egamiz fir’avnning yuragini yana tosh qilib qo‘ydi va fir’avn Isroil xalqiga ketishga ijozat bermadi.</div>
  <div id="21"><sup><a href="https://www.kitobook.com/compare/book/02/10/21/" title="сравнение переводов, параллельные ссылки">21</a></sup> Egamiz Musoga: — Qo‘lingni osmonga uzat! — deb amr berdi. — Misrni qo‘rqinchli zulmat qoplaydi.</div>
  <div id="22"><sup><a href="https://www.kitobook.com/compare/book/02/10/22/" title="сравнение переводов, параллельные ссылки">22</a></sup> Muso qo‘lini osmonga uzatdi. Shundan keyin Misr uch kun davomida zim–ziyo zulmat ichida qoldi,</div>
  <div id="23"><sup><a href="https://www.kitobook.com/compare/book/02/10/23/" title="сравнение переводов, параллельные ссылки">23</a></sup> birov birovni ko‘ra olmadi. Natijada hech kim biron joyga yurib bora olmadi. Isroil xalqi yashayotgan yer esa yorug‘ edi.</div>
  <div id="24"><sup><a href="https://www.kitobook.com/compare/book/02/10/24/" title="сравнение переводов, параллельные ссылки">24</a></sup> Fir’avn yana Musoni chaqirtirib, unga: — Boringlar, Egangizga sajda qilaveringlar, — dedi. — Bola–chaqalaringizni olib ketaveringlar. Ammo mol–qo‘ylaringizni qoldirib ketasizlar.</div>
  <div id="25"><sup><a href="https://www.kitobook.com/compare/book/02/10/25/" title="сравнение переводов, параллельные ссылки">25</a></sup> — Bo‘lmaydi! — dedi Muso. — Chorvamizni ham olib ketishimizga ijozat berishing kerak. Biz Egamiz Xudogaqurbonliklar va kuydiriladigan qurbonliklar keltiramiz.</div>
  <div id="26"><sup><a href="https://www.kitobook.com/compare/book/02/10/26/" title="сравнение переводов, параллельные ссылки">26</a></sup> Hamma chorvamizni o‘zimiz bilan olib ketamiz, orqada bironta ham tuyoq qolmasligi kerak. Egamiz Xudoga sajda qilganimizda, qurbonliklarni shu mol– qo‘ylarimizdan olamiz. U yerga bormagunimizcha, Egamizga nimani qurbonlik qilishimizni bilmaymiz–ku!</div>
  <div id="27"><sup><a href="https://www.kitobook.com/compare/book/02/10/27/" title="сравнение переводов, параллельные ссылки">27</a></sup> Shunday qilib, Egamiz yana fir’avnning yuragini tosh qilib qo‘ydi. Fir’avn o‘jarlik qilib, Isroil xalqiga ketishga ijozat bermadi.</div>
  <div id="28"><sup><a href="https://www.kitobook.com/compare/book/02/10/28/" title="сравнение переводов, параллельные ссылки">28</a></sup> Oxiri fir’avn Musoga: — Yo‘qol bu yerdan! — deb baqirdi. — Ehtiyot bo‘l, bundan keyin zinhor ko‘zimga ko‘rinma! Ko‘zimga ko‘ringan zahoti o‘lasan!</div>
  <div id="29"><sup><a href="https://www.kitobook.com/compare/book/02/10/29/" title="сравнение переводов, параллельные ссылки">29</a></sup> — Sen aytganingday bo‘lsin! — dedi Muso. — Bundan keyin ko‘zingga ko‘rinmayin!</div>
</div>