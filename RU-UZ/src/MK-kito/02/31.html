<div itemprop="articleBody" class="text">
  <div id="1"><sup><a href="https://www.kitobook.com/compare/book/02/31/1/" title="сравнение переводов, параллельные ссылки">1</a></sup> Egamiz Musoga yana gapirdi:</div>
  <div id="2"><sup><a href="https://www.kitobook.com/compare/book/02/31/2/" title="сравнение переводов, параллельные ссылки">2</a></sup> “Ana, Men Yahudo qabilasidan Urining o‘g‘li, Xurning nabirasi Bazalilni tanladim.</div>
  <div id="3"><sup><a href="https://www.kitobook.com/compare/book/02/31/3/" title="сравнение переводов, параллельные ссылки">3</a></sup> Men uni Ruhim bilan to‘ldirib, hunarmandchilikning hamma turi bo‘yicha mohir, idrokli qildim, qobiliyat ato qildim.</div>
  <div id="4"><sup><a href="https://www.kitobook.com/compare/book/02/31/4/" title="сравнение переводов, параллельные ссылки">4</a></sup> U ajoyib badiiy bezaklar qilishga, bezaklarga oltin, kumush va bronza bilan ishlov berishga,</div>
  <div id="5"><sup><a href="https://www.kitobook.com/compare/book/02/31/5/" title="сравнение переводов, параллельные ссылки">5</a></sup> qimmatbaho toshlarni o‘yib ishlov berib jihozlashga, yog‘och o‘ymakorligiga, badiiy hunarmandchilikka layoqatlidir.</div>
  <div id="6"><sup><a href="https://www.kitobook.com/compare/book/02/31/6/" title="сравнение переводов, параллельные ссылки">6</a></sup> Dan qabilasidan Oxisamax o‘g‘li Oxoliyovni unga yordamchi qilib tanladim. Men hamma hunarmandlarga lozim darajada qobiliyat ato qilganman. Men senga amr bergan quyidagi ashyolarni ular yasaydilar va tikadilar:</div>
  <div id="7"><sup><a href="https://www.kitobook.com/compare/book/02/31/7/" title="сравнение переводов, параллельные ссылки">7</a></sup> Uchrashuv chodirini, ahd sandig‘i va sandiqning qopqog‘ini, chodirning boshqa hamma jihozlari</div>
  <div id="8"><sup><a href="https://www.kitobook.com/compare/book/02/31/8/" title="сравнение переводов, параллельные ссылки">8</a></sup> — xontaxta, xontaxtaning buyumlari, toza oltindan chiroqpoya va chiroqpoyaning hamma buyumlarini, tutatqi qurbongohini,</div>
  <div id="9"><sup><a href="https://www.kitobook.com/compare/book/02/31/9/" title="сравнение переводов, параллельные ссылки">9</a></sup> qurbonlik kuydiriladigan qurbongoh va qurbongohning hamma buyumlarini, qo‘lyuvgich va qo‘lyuvgichning tagligini,</div>
  <div id="10"><sup><a href="https://www.kitobook.com/compare/book/02/31/10/" title="сравнение переводов, параллельные ссылки">10</a></sup> ruhoniy Horun uchun ajoyib qilib tikilgan muqaddas liboslarni, uning o‘g‘illari ruhoniy bo‘lib, xizmat qilganlarida kiyadigan liboslarni,</div>
  <div id="11"><sup><a href="https://www.kitobook.com/compare/book/02/31/11/" title="сравнение переводов, параллельные ссылки">11</a></sup> muqaddas qiladigan moy va Muqaddas xona uchun xushbo‘y hidli tutatqini. Men senga qanday amr etgan bo‘lsam, ular xuddi shunday qilib bajarishsin.”</div>
  <div id="12"><sup><a href="https://www.kitobook.com/compare/book/02/31/12/" title="сравнение переводов, параллельные ссылки">12</a></sup> So‘ngra Egamiz Musoga aytdi:</div>
  <div id="13"><sup><a href="https://www.kitobook.com/compare/book/02/31/13/" title="сравнение переводов, параллельные ссылки">13</a></sup> — Isroil xalqiga Mening shu gapimni yetkaz: “Menga bag‘ishlangan Shabbat kuniga rioya qilib yuringlar. Shabbat kuni — Men bilan Isroil xalqi o‘rtasidagi ahdning avlodlaringiz osha davom etadigan alomati. Shu orqali Egangiz Men ekanligimni bilib olasizlar. Sizlarni Men muqaddas qilib boshqalardan ajrataman.</div>
  <div id="14"><sup><a href="https://www.kitobook.com/compare/book/02/31/14/" title="сравнение переводов, параллельные ссылки">14</a></sup> Shabbat kuniga rioya qilib yuringlar, bu kunni muqaddas deb bilinglar. Kimki bu kunni izzat qilmasa, o‘sha odamning jazosi o‘lim. Kimki o‘sha kuni ishlasa, u Isroil xalqi orasidan yo‘q qilinadi.</div>
  <div id="15"><sup><a href="https://www.kitobook.com/compare/book/02/31/15/" title="сравнение переводов, параллельные ссылки">15</a></sup> Hamma ishlaringizni bajarishingiz uchun olti kun bor. Yettinchi kun — Shabbat kuni esa hamma ishlardan tinib, Men, Egangizga, atab ajratilgan kundir. Shabbat kuni ishlaganning jazosi o‘limdir.</div>
  <div id="16"><sup><a href="https://www.kitobook.com/compare/book/02/31/16/" title="сравнение переводов, параллельные ссылки">16</a></sup> Isroil xalqi avlodlar osha Shabbat qonun–qoidalariga itoat etish orqali bu kunga rioya qilib yurishlari lozim.</div>
  <div id="17"><sup><a href="https://www.kitobook.com/compare/book/02/31/17/" title="сравнение переводов, параллельные ссылки">17</a></sup> Bu sen bilan Mening o‘rtamizdagi ahdning doimiy alomatidir, Men, Egangiz, olti kun davomida yer va osmonni yaratib, yettinchi kuni tinib, orom olganimni doimo eslatib turadi.”</div>
  <div id="18"><sup><a href="https://www.kitobook.com/compare/book/02/31/18/" title="сравнение переводов, параллельные ссылки">18</a></sup> Shunday qilib, Xudo Sinay tog‘ida Muso bilan gapini tugatib, ahdning amr va qonunlari yozilgan ikkita tosh lavhani Musoga berdi. Bularni Xudoning O‘zi yozgan edi.</div>
</div>