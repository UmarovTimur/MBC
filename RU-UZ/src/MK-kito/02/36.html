<div itemprop="articleBody" class="text">
  <div id="1"><sup><a href="https://www.kitobook.com/compare/book/02/36/1/" title="сравнение переводов, параллельные ссылки">1</a></sup> Bazalil, Oxoliyov va boshqa hamma iqtidorli ustalar Egamiz amr etgan hamma ishlarni bajarsinlar. Muqaddas chodir yasashda talab qilingan har qanday xizmatni bajarishlari uchun Egamiz ularga mahorat va qobiliyat ato qilgan.”</div>
  <div id="2"><sup><a href="https://www.kitobook.com/compare/book/02/36/2/" title="сравнение переводов, параллельные ссылки">2</a></sup> Muso Bazalilni, Oxoliyovni va Egamiz qobiliyat ato qilgan hamma iqtidorli ustalarni, yuragi zavq–shavqqa to‘lgan odamlarni chaqirdi.</div>
  <div id="3"><sup><a href="https://www.kitobook.com/compare/book/02/36/3/" title="сравнение переводов, параллельные ссылки">3</a></sup> Muqaddas chodirni yasash uchun Isroil xalqi olib kelgan hamma nazrlarni Muso ustalarga berdi. Bulardan tashqari, xalq har kuni ertalab Musoga ko‘ngildan chiqarib nazrlar olib kelishardi.</div>
  <div id="4"><sup><a href="https://www.kitobook.com/compare/book/02/36/4/" title="сравнение переводов, параллельные ссылки">4</a></sup> Ishlarni bajarayotgan hamma ustalar yumushlarini qoldirib,</div>
  <div id="5"><sup><a href="https://www.kitobook.com/compare/book/02/36/5/" title="сравнение переводов, параллельные ссылки">5</a></sup> Musoning oldiga kelib aytishdi: — Egamiz bizga amr etgan ishlar uchun xalq yetarlisidan ortiq olib kelyapti.</div>
  <div id="6"><sup><a href="https://www.kitobook.com/compare/book/02/36/6/" title="сравнение переводов, параллельные ссылки">6</a></sup> Shunda Muso: “Bironta erkak, ayol endi Muqaddas chodir uchun nazr olib kelmasin”, deb buyruq berdi. Uning buyrug‘i qarorgoh bo‘ylab e’lon qilindi. Shundan keyin xalq nazr olib kelishni to‘xtatdi.</div>
  <div id="7"><sup><a href="https://www.kitobook.com/compare/book/02/36/7/" title="сравнение переводов, параллельные ссылки">7</a></sup> Xalqning olib kelgan nazrlari ishning hammasini bajarishga yetib, hatto ortib ham qolar edi.</div>
  <div id="8"><sup><a href="https://www.kitobook.com/compare/book/02/36/8/" title="сравнение переводов, параллельные ссылки">8</a></sup> Ishlayotganlar orasidagi eng mohir odamlar Muqaddas chodirni yasadilar: Mohir tikuvchilar Bazalilning ko‘rsatmasi bilan chodirning ichki qavatini qildilar. U mayin zig‘ir matosidan tikilgan o‘nta choyshabdan iborat bo‘ldi. Ko‘k, safsar va qirmizi iplar bilan karublar tasvirini mahorat bilan ishlab bu choyshablarni bezadilar.</div>
  <div id="9"><sup><a href="https://www.kitobook.com/compare/book/02/36/9/" title="сравнение переводов, параллельные ссылки">9</a></sup> Har bir choyshabning bo‘yi yigirma sakkiz tirsak, eni to‘rt tirsak edi. Hamma choyshablarning o‘lchovi bir xil edi.</div>
  <div id="10"><sup><a href="https://www.kitobook.com/compare/book/02/36/10/" title="сравнение переводов, параллельные ссылки">10</a></sup> Ular choyshablardan beshtasining bo‘yini bir–biri bilan birlashtirib tikdilar, qolgan beshtasini ham shunday qildilar.</div>
  <div id="11"><sup><a href="https://www.kitobook.com/compare/book/02/36/11/" title="сравнение переводов, параллельные ссылки">11</a></sup> -</div>
  <div id="12"><sup><a href="https://www.kitobook.com/compare/book/02/36/12/" title="сравнение переводов, параллельные ссылки">12</a></sup> Ulangan ikki bo‘lak choyshabning bir bo‘yiga ko‘k matodan qilingan elliktadan halqa tikdilar. Har ikki tomonga tikilgan halqalar bir– biriga ro‘parama–ro‘para edi.</div>
  <div id="13"><sup><a href="https://www.kitobook.com/compare/book/02/36/13/" title="сравнение переводов, параллельные ссылки">13</a></sup> Keyin oltindan ellikta ilgak yasadilar, ikkala choyshabning halqalarini ilgaklar bilan bir–biriga uladilar. Shunda chodirning ichki qavati bir butun bo‘ldi.</div>
  <div id="14"><sup><a href="https://www.kitobook.com/compare/book/02/36/14/" title="сравнение переводов, параллельные ссылки">14</a></sup> Muqaddas chodirning qoplamasi uchun echki juni matosidan o‘n bitta choyshab tikdilar.</div>
  <div id="15"><sup><a href="https://www.kitobook.com/compare/book/02/36/15/" title="сравнение переводов, параллельные ссылки">15</a></sup> Har bitta choyshabning bo‘yi o‘ttiz tirsak, eni to‘rt tirsak edi. O‘n bitta choyshabning hammasi bir o‘lchovda edi.</div>
  <div id="16"><sup><a href="https://www.kitobook.com/compare/book/02/36/16/" title="сравнение переводов, параллельные ссылки">16</a></sup> Choyshablardan beshtasining bo‘yini bir–biri bilan birlashtirib tikdilar, qolgan oltitasini ham shunday qildilar.</div>
  <div id="17"><sup><a href="https://www.kitobook.com/compare/book/02/36/17/" title="сравнение переводов, параллельные ссылки">17</a></sup> Ulangan ikki bo‘lak choyshabning bir bo‘yiga elliktadan halqa tikdilar.</div>
  <div id="18"><sup><a href="https://www.kitobook.com/compare/book/02/36/18/" title="сравнение переводов, параллельные ссылки">18</a></sup> Keyin, chodirning qoplamasi bir butun bo‘lsin, deb ikkala choyshabni birlashtirish uchun bronzadan ellikta ilgak yasadilar.</div>
  <div id="19"><sup><a href="https://www.kitobook.com/compare/book/02/36/19/" title="сравнение переводов, параллельные ссылки">19</a></sup> Bu qoplama ustiga qo‘yish uchun qizilga bo‘yalgan qo‘chqor terisidan qoplama, so‘ng yumshoq teridan tashqi qoplama qildilar.</div>
  <div id="20"><sup><a href="https://www.kitobook.com/compare/book/02/36/20/" title="сравнение переводов, параллельные ссылки">20</a></sup> Akas yog‘ochidan Muqaddas chodirni tutib turadigan romlar yasadilar.</div>
  <div id="21"><sup><a href="https://www.kitobook.com/compare/book/02/36/21/" title="сравнение переводов, параллельные ссылки">21</a></sup> Har bir romning bo‘yi o‘n tirsak, eni bir yarim tirsak edi.</div>
  <div id="22"><sup><a href="https://www.kitobook.com/compare/book/02/36/22/" title="сравнение переводов, параллельные ссылки">22</a></sup> Har bir romning ostida bir–biriga parallel bo‘lgan ikkita tirgak yasadilar.</div>
  <div id="23"><sup><a href="https://www.kitobook.com/compare/book/02/36/23/" title="сравнение переводов, параллельные ссылки">23</a></sup> Chodirning janub tomonidagi devor uchun yigirmata rom yasadilar.</div>
  <div id="24"><sup><a href="https://www.kitobook.com/compare/book/02/36/24/" title="сравнение переводов, параллельные ссылки">24</a></sup> Bu romlar ostiga qo‘yish uchun kumushdan qirqta taglik — har bir rom uchun ikkitadan taglik qildilar, har bir tirgak ostida bitta taglik bo‘ldi.</div>
  <div id="25"><sup><a href="https://www.kitobook.com/compare/book/02/36/25/" title="сравнение переводов, параллельные ссылки">25</a></sup> Chodirning shimol tomonidagi devor uchun yigirmata rom yasadilar.</div>
  <div id="26"><sup><a href="https://www.kitobook.com/compare/book/02/36/26/" title="сравнение переводов, параллельные ссылки">26</a></sup> Har bir rom ostiga qo‘yish uchun ikkitadan — qirqta kumush taglik yasadilar.</div>
  <div id="27"><sup><a href="https://www.kitobook.com/compare/book/02/36/27/" title="сравнение переводов, параллельные ссылки">27</a></sup> Chodirning orqadagi — g‘arb tomonidagi devor uchun oltita rom,</div>
  <div id="28"><sup><a href="https://www.kitobook.com/compare/book/02/36/28/" title="сравнение переводов, параллельные ссылки">28</a></sup> chodirning orqasida burchaklar hosil qilish uchun har ikki tomoniga yana bittadan rom yasadilar.</div>
  <div id="29"><sup><a href="https://www.kitobook.com/compare/book/02/36/29/" title="сравнение переводов, параллельные ссылки">29</a></sup> Bu ikkala romni pastdan va yuqoridan tutashgan devordagi oxirgi romga birlashtirdilar. Bitta burchak hosil qilishi uchun bitta halqa bilan yaxlit qilib birlashtirdilar. Har ikkala burchak shu yo‘l bilan hosil qilindi.</div>
  <div id="30"><sup><a href="https://www.kitobook.com/compare/book/02/36/30/" title="сравнение переводов, параллельные ссылки">30</a></sup> Shunday qilib, o‘n oltita kumush taglikka tayangan sakkizta romdan orqadagi devor qilindi, har bir rom ostiga qo‘yish uchun ikkitadan taglik qilindi.</div>
  <div id="31"><sup><a href="https://www.kitobook.com/compare/book/02/36/31/" title="сравнение переводов, параллельные ссылки">31</a></sup> Muqaddas chodirning janub tomonidagi romlarni ushlab turish uchun akas yog‘ochidan beshta tamba,</div>
  <div id="32"><sup><a href="https://www.kitobook.com/compare/book/02/36/32/" title="сравнение переводов, параллельные ссылки">32</a></sup> shimol tomonidagi romlarni ushlab turish uchun ham beshta tamba, orqa tomoni — g‘arb tomonidagi romlarni ushlab turish uchun ham beshta tamba yasadilar.</div>
  <div id="33"><sup><a href="https://www.kitobook.com/compare/book/02/36/33/" title="сравнение переводов, параллельные ссылки">33</a></sup> Romlarning yarmigacha o‘rnashtirilgan o‘rtadagi tambalar chodirning boshidan oxirigacha cho‘zildi.</div>
  <div id="34"><sup><a href="https://www.kitobook.com/compare/book/02/36/34/" title="сравнение переводов, параллельные ссылки">34</a></sup> Romlarni oltin bilan qoplab, tambalarni ushlab tursin, deb oltin halqalarni romlarga birlashtirdilar, tambalarni ham oltin bilan qopladilar.</div>
  <div id="35"><sup><a href="https://www.kitobook.com/compare/book/02/36/35/" title="сравнение переводов, параллельные ссылки">35</a></sup> Mayin zig‘ir matosidan tikilgan ichki pardani qildilar. Ko‘k, safsar va qirmizi iplar bilan karublar tasvirini mahorat bilan ishlatib, bu pardani bezatdilar.</div>
  <div id="36"><sup><a href="https://www.kitobook.com/compare/book/02/36/36/" title="сравнение переводов, параллельные ссылки">36</a></sup> Ichki parda ushlab turilishi uchun akas yog‘ochidan to‘rtta ustun yasadilar. Ustunlarga oltin qoplab, ularga oltin ilgaklarni mahkamladilar. Ustunlar uchun eritilgan kumushdan to‘rtta taglik yasadilar.</div>
  <div id="37"><sup><a href="https://www.kitobook.com/compare/book/02/36/37/" title="сравнение переводов, параллельные ссылки">37</a></sup> Chodirga kirish joyi uchun mayin zig‘ir matosidan tikilgan parda qildilar. Uni ko‘k, safsar va qirmizi iplardan mahorat bilan tikib bezatdilar.</div>
  <div id="38"><sup><a href="https://www.kitobook.com/compare/book/02/36/38/" title="сравнение переводов, параллельные ссылки">38</a></sup> Bu parda ushlab turilishi uchun beshta ustun yasadilar. Ustunlarning tepasini va halqalarini oltin bilan qopladilar. Ustunlarning beshta tagligini esa bronzadan qildilar.</div>
</div>