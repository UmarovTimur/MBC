<div itemprop="articleBody" class="text">
  <div id="1"><sup><a href="https://www.kitobook.com/compare/book/02/07/1/" title="сравнение переводов, параллельные ссылки">1</a></sup> Egamiz Musoga aytdi: — Qarab tur, akang Horunni sening o‘rningga gapiradigan qilaman. Seni fir’avnning ko‘zi oldida Xudo singari — Menday qilib qo‘yaman. Horun sening payg‘ambaring bo‘lib, gaplaringni fir’avnga yetkazadi.</div>
  <div id="2"><sup><a href="https://www.kitobook.com/compare/book/02/07/2/" title="сравнение переводов, параллельные ссылки">2</a></sup> Men senga aytgan hamma amrlarni akangga ayt. Isroil xalqi Misrdan chiqib ketishi uchun ijozat ber, deb Horun fir’avnga aytadi.</div>
  <div id="3"><sup><a href="https://www.kitobook.com/compare/book/02/07/3/" title="сравнение переводов, параллельные ссылки">3</a></sup> Lekin Men alomatu mo‘jizalarimni Misr yurtida ko‘rsatay, deb fir’avnning yuragini tosh qilib qo‘yaman.</div>
  <div id="4"><sup><a href="https://www.kitobook.com/compare/book/02/07/4/" title="сравнение переводов, параллельные ссылки">4</a></sup> Fir’avn sizlarning gapingizga quloq solmaydi. O‘shanda Men Misrga qarshi qo‘l ko‘tarib, unga ko‘p kulfatlar keltiraman. Keyin hukmning qudratli ishlari bilan Isroil oilalarini va qabilalarini olib chiqaman.</div>
  <div id="5"><sup><a href="https://www.kitobook.com/compare/book/02/07/5/" title="сравнение переводов, параллельные ссылки">5</a></sup> Misrga qarshi qo‘l ko‘tarib, Isroil xalqini Misrliklarning orasidan olib chiqqanimda, Egangiz Men ekanligimni Misr xalqi bilib oladi.</div>
  <div id="6"><sup><a href="https://www.kitobook.com/compare/book/02/07/6/" title="сравнение переводов, параллельные ссылки">6</a></sup> Muso bilan Horun Egamizning amriga binoan ish tutdilar.</div>
  <div id="7"><sup><a href="https://www.kitobook.com/compare/book/02/07/7/" title="сравнение переводов, параллельные ссылки">7</a></sup> Ular fir’avn bilan gaplashganlarida, Muso sakson yoshda, Horun sakson uch yoshda edi.</div>
  <div id="8"><sup><a href="https://www.kitobook.com/compare/book/02/07/8/" title="сравнение переводов, параллельные ссылки">8</a></sup> Egamiz Muso bilan Horunga gapirdi:</div>
  <div id="9"><sup><a href="https://www.kitobook.com/compare/book/02/07/9/" title="сравнение переводов, параллельные ссылки">9</a></sup> — Fir’avn sizlarga: “Birorta ajoyibot ko‘rsatinglar–chi”, deb aytsa, Horunga buyur, tayoqni olib, fir’avnning oldiga tashlasin. Tayoq ilonga aylanib qoladi.</div>
  <div id="10"><sup><a href="https://www.kitobook.com/compare/book/02/07/10/" title="сравнение переводов, параллельные ссылки">10</a></sup> Shunday qilib, Muso bilan Horun fir’avn huzuriga bordilar. Egamiz amr etganday ish tutdilar: Horun tayog‘ini fir’avn va uning a’yonlari oldiga tashlagan edi, tayoq o‘sha zahoti ilonga aylanib qoldi.</div>
  <div id="11"><sup><a href="https://www.kitobook.com/compare/book/02/07/11/" title="сравнение переводов, параллельные ссылки">11</a></sup> Shunda fir’avn ham o‘zining sehrgarlarini — donishmandlarini va folbinlarini chaqirdi. Misr sehrgarlari sehr–jodularini ishlatib, o‘shanaqa mo‘jiza ko‘rsatdilar.</div>
  <div id="12"><sup><a href="https://www.kitobook.com/compare/book/02/07/12/" title="сравнение переводов, параллельные ссылки">12</a></sup> Har biri tayog‘ini yerga tashlagan edi, tayoq ilonga aylanib qoldi. Horunning iloni Misr sehrgarlarining ilonlarini yutib yubordi.</div>
  <div id="13"><sup><a href="https://www.kitobook.com/compare/book/02/07/13/" title="сравнение переводов, параллельные ссылки">13</a></sup> Egamiz aytganday, baribir, fir’avnning yuragi toshligicha qolib, Muso bilan Horunning gapiga quloq solmadi.</div>
  <div id="14"><sup><a href="https://www.kitobook.com/compare/book/02/07/14/" title="сравнение переводов, параллельные ссылки">14</a></sup> Shundan keyin Egamiz Musoga aytdi: “Baribir, fir’avnning yuragi toshligicha qolib, xalqimning ketishiga ijozat berishni istamayapti.</div>
  <div id="15"><sup><a href="https://www.kitobook.com/compare/book/02/07/15/" title="сравнение переводов, параллельные ссылки">15</a></sup> Ertaga ertalab fir’avnning oldiga bor. U daryoga boradi. Sen uni daryo bo‘yida kutib tur. Ilonga aylangan tayog‘ing qo‘lingda bo‘lsin.</div>
  <div id="16"><sup><a href="https://www.kitobook.com/compare/book/02/07/16/" title="сравнение переводов, параллельные ссылки">16</a></sup> Fir’avnga shunday deb ayt: — Ibroniylarning Xudosi — Egamiz meni sening huzuringga shu gapni aytgani yubordi. Egamizning gapi shunday: “Mening xalqimga ijozat ber, ular sahroga borib, Menga sajda qilishsin.” Sen hamon Egamizning gapiga quloq solmayapsan.</div>
  <div id="17"><sup><a href="https://www.kitobook.com/compare/book/02/07/17/" title="сравнение переводов, параллельные ссылки">17</a></sup> Egamiz shunday aytmoqda: “Isroil xalqining Egasi Men ekanligimni endi bilib olasan.” Qo‘limdagi mana bu tayoqni Nil daryosining suviga urganimda, suv qonga aylanadi.</div>
  <div id="18"><sup><a href="https://www.kitobook.com/compare/book/02/07/18/" title="сравнение переводов, параллельные ссылки">18</a></sup> Daryodagi baliqlar nobud bo‘ladi. Daryo sasib ketadi. Misr xalqi daryo suvini icholmaydi.”</div>
  <div id="19"><sup><a href="https://www.kitobook.com/compare/book/02/07/19/" title="сравнение переводов, параллельные ссылки">19</a></sup> So‘ngra Egamiz Musoga shunday dedi: — Horunga ayt, tayoqni qo‘liga olib, Misr suvlari tomonga — Misrdagi daryolar, anhorlar, ko‘llar, hamma suv havzalari tomonga uzatsin. Misrdagi hamma joylarda suv qonga aylanadi, hatto butun Misr yurtidagi yog‘och va tosh idishlardagi suvlar ham qonga aylanadi.</div>
  <div id="20"><sup><a href="https://www.kitobook.com/compare/book/02/07/20/" title="сравнение переводов, параллельные ссылки">20</a></sup> Shunday qilib, Muso bilan Horun Egamiz amr etganday qilishdi: Horun fir’avn va uning a’yonlari ko‘zi oldida tayog‘ini ko‘tarib daryo suviga urgan edi, shu zahoti daryo suvi qonga aylanib qoldi.</div>
  <div id="21"><sup><a href="https://www.kitobook.com/compare/book/02/07/21/" title="сравнение переводов, параллельные ссылки">21</a></sup> Daryodagi baliqlar nobud bo‘lib, daryo suvi sasib ketdi. Misr xalqi daryo suvini icholmay qoldi. Misrning hamma yeri qonga to‘lib ketdi.</div>
  <div id="22"><sup><a href="https://www.kitobook.com/compare/book/02/07/22/" title="сравнение переводов, параллельные ссылки">22</a></sup> Misr sehrgarlari ham sehr–jodularini ishlatib, xuddi o‘shanday qildilar. Egamiz aytganday, baribir, fir’avnning yuragi toshligicha qolib, Muso bilan Horunning gapiga quloq solmadi.</div>
  <div id="23"><sup><a href="https://www.kitobook.com/compare/book/02/07/23/" title="сравнение переводов, параллельные ссылки">23</a></sup> Bo‘lib o‘tgan mo‘jizadan fir’avnning yuragi qilt etmasdan, saroyiga qaytdi.</div>
  <div id="24"><sup><a href="https://www.kitobook.com/compare/book/02/07/24/" title="сравнение переводов, параллельные ссылки">24</a></sup> Daryo suvini ichib bo‘lmagani sababli, Misr xalqi ichimlik suvi topish uchun daryo yaqinida quduqlar kovlay boshladilar.</div>
  <div id="25"><sup><a href="https://www.kitobook.com/compare/book/02/07/25/" title="сравнение переводов, параллельные ссылки">25</a></sup> Egamiz Nil daryosi suviga urgandan keyin yetti kun davomida suv qon bo‘lib oqaverdi.</div>
</div>