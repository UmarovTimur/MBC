<div itemprop="articleBody" class="text">
  <div id="1"><sup><a href="https://www.kitobook.com/compare/book/02/22/1/" title="сравнение переводов, параллельные ссылки">1</a></sup> Birortasi mol yoki qo‘yni o‘g‘irlab, so‘ysa yoki sotsa, o‘g‘ri molning evaziga beshta mol, qo‘yning evaziga to‘rtta qo‘y to‘lasin.</div>
  <div id="2"><sup><a href="https://www.kitobook.com/compare/book/02/22/2/" title="сравнение переводов, параллельные ссылки">2</a></sup> O‘g‘irlangan hayvonni o‘g‘ri qaytarishi kerak bo‘lsa–yu, lekin o‘g‘ri tovon to‘lay olmasa, u o‘g‘irlagan hayvon evaziga qul qilib sotilsin.</div>
  <div id="3"><sup><a href="https://www.kitobook.com/compare/book/02/22/3/" title="сравнение переводов, параллельные ссылки">3</a></sup> -</div>
  <div id="4"><sup><a href="https://www.kitobook.com/compare/book/02/22/4/" title="сравнение переводов, параллельные ссылки">4</a></sup> O‘g‘irlangan hayvon tiriklayin o‘g‘rining qo‘lida topilsa, topilgan hayvon mol bo‘ladimi yo eshak yoki qo‘y bo‘ladimi, ikki baravar qilib tovon to‘lasin. Birortasi kechasi devor teshayotgan o‘g‘rini ko‘rib qolib, o‘g‘rini urib o‘ldirib qo‘ysa, o‘g‘rini o‘ldirgan odam aybdor emas. Agar o‘g‘irlik kunduzi sodir bo‘lsa, qon to‘kkan odam aybdor bo‘ladi.</div>
  <div id="5"><sup><a href="https://www.kitobook.com/compare/book/02/22/5/" title="сравнение переводов, параллельные ссылки">5</a></sup> Agar birortasi birovning dalasiga yoki uzumzoriga chorvasini o‘tlatgani qo‘yib yuborsa, chorva ekinzorni yoki uzumzorni payhon qilsa, chorva egasi o‘zining dalasidan yoki uzumzoridan yaxshi hosilini dalaning egasiga qaytarib berishi lozim.</div>
  <div id="6"><sup><a href="https://www.kitobook.com/compare/book/02/22/6/" title="сравнение переводов, параллельные ссылки">6</a></sup> Agar birortasi olov yoqsa, olov changalzor bo‘ylab birovning dalasiga o‘tib, o‘sayotgan donni yoki o‘rib, bog‘lab qo‘yilgan g‘allani yondirib yuborsa, olov yoqqan odam hamma zararni qoplashi lozim.</div>
  <div id="7"><sup><a href="https://www.kitobook.com/compare/book/02/22/7/" title="сравнение переводов, параллельные ссылки">7</a></sup> Birortasi pulini yoki buyumini qo‘shnisiga saqlash uchun bersa, ammo shular qo‘shnisining uyidan o‘g‘irlanib, o‘g‘ri topilsa, o‘g‘ri ikki baravar qilib to‘lashi kerak.</div>
  <div id="8"><sup><a href="https://www.kitobook.com/compare/book/02/22/8/" title="сравнение переводов, параллельные ссылки">8</a></sup> O‘g‘ri topilmasa, uy egasi hakamlar huzuriga kelib: — Qo‘shnimning mulkiga qo‘limni tekkizmaganman, — deb qasam ichsin.</div>
  <div id="9"><sup><a href="https://www.kitobook.com/compare/book/02/22/9/" title="сравнение переводов, параллельные ссылки">9</a></sup> Kimdir yo‘qotib qo‘ygan biror buyumi, moli, eshagi, qo‘yi, kiyimi to‘g‘risida qo‘shnisi bilan janjallashib qolsa, bu meniki, deb da’vo qilsa, ikkovi ham, ajrim qilamiz, deb hakamlar huzuriga borsin. Hakamlar aybdor deb topgan odam buyum egasiga ikki baravar tovon to‘lashi kerak.</div>
  <div id="10"><sup><a href="https://www.kitobook.com/compare/book/02/22/10/" title="сравнение переводов, параллельные ссылки">10</a></sup> Birortasi qo‘shnisiga eshagini yo molini yoki qo‘yini yoxud boshqa hayvonini qarab turgani bersa–yu, o‘sha hayvon o‘lib qolsa, yoki shikastlansa, yoki o‘g‘irlab olib ketilgan bo‘lsa, lekin guvoh bo‘lmasa,</div>
  <div id="11"><sup><a href="https://www.kitobook.com/compare/book/02/22/11/" title="сравнение переводов, параллельные ссылки">11</a></sup> olgan odam hayvon egasiga shunday qasam ichsin: — Xudo haqi, sening mulkingga qo‘limni tekkizmaganman. Hayvon egasi qasamga ishonsin, qo‘shnisi tovon to‘lamasin.</div>
  <div id="12"><sup><a href="https://www.kitobook.com/compare/book/02/22/12/" title="сравнение переводов, параллельные ссылки">12</a></sup> Ammo olgan odamnikidan o‘sha hayvon o‘g‘irlangan bo‘lsa, u hayvon egasiga tovon to‘lashi lozim.</div>
  <div id="13"><sup><a href="https://www.kitobook.com/compare/book/02/22/13/" title="сравнение переводов, параллельные ссылки">13</a></sup> Agarda hayvonni biror yirtqich tilka–pora qilgan bo‘lsa, dalil qilib burdalarini ko‘rsatsin. Burdalangan bo‘laklari uchun u tovon to‘lamaydi.</div>
  <div id="14"><sup><a href="https://www.kitobook.com/compare/book/02/22/14/" title="сравнение переводов, параллельные ссылки">14</a></sup> Birortasi boshqasining hayvonini so‘rab olgan bo‘lsa–yu, hayvon shikastlansa yoki o‘lsa, lekin o‘sha paytda egasi hayvonning oldida bo‘lmasa, so‘rab olgan odam hayvon uchun tovon to‘lasin.</div>
  <div id="15"><sup><a href="https://www.kitobook.com/compare/book/02/22/15/" title="сравнение переводов, параллельные ссылки">15</a></sup> Agar o‘shanda egasi o‘z hayvoni yonida bo‘lsa, tovon to‘lamasin. Agar hayvon yollab olingan bo‘lsa, yollangan bahosi to‘lansin.</div>
  <div id="16"><sup><a href="https://www.kitobook.com/compare/book/02/22/16/" title="сравнение переводов, параллельные ссылки">16</a></sup> Kimki voyaga yetgan va unashtirilmagan qizni zo‘rlab, u bilan yotsa, o‘sha odam u qiz uchun qalin bersin, o‘sha qizga uylansin.</div>
  <div id="17"><sup><a href="https://www.kitobook.com/compare/book/02/22/17/" title="сравнение переводов, параллельные ссылки">17</a></sup> Agar otasi qizni o‘sha odamga berishga rozi bo‘lmasa, o‘sha odam voyaga yetgan qizlarga beriladigan miqdordagi pulni qizning oilasiga to‘lasin.</div>
  <div id="18"><sup><a href="https://www.kitobook.com/compare/book/02/22/18/" title="сравнение переводов, параллельные ссылки">18</a></sup> Jodugarlarni tirik qoldirmanglar.</div>
  <div id="19"><sup><a href="https://www.kitobook.com/compare/book/02/22/19/" title="сравнение переводов, параллельные ссылки">19</a></sup> Hayvon bilan jinsiy aloqa qilgan odamning jazosi o‘limdir.</div>
  <div id="20"><sup><a href="https://www.kitobook.com/compare/book/02/22/20/" title="сравнение переводов, параллельные ссылки">20</a></sup> Faqat Men, Egangizdan, boshqa xudolarga qurbonlik keltirgan odamni o‘limga hukm qilinglar.</div>
  <div id="21"><sup><a href="https://www.kitobook.com/compare/book/02/22/21/" title="сравнение переводов, параллельные ссылки">21</a></sup> Musofirni ezib, unga zulm o‘tkazmanglar. O‘zlaringiz ham Misrda musofir bo‘lgan edingizlar.</div>
  <div id="22"><sup><a href="https://www.kitobook.com/compare/book/02/22/22/" title="сравнение переводов, параллельные ссылки">22</a></sup> Bevalarga va yetimlarga jabr qilmanglar.</div>
  <div id="23"><sup><a href="https://www.kitobook.com/compare/book/02/22/23/" title="сравнение переводов, параллельные ссылки">23</a></sup> Agar shunday qilsangiz, ular Menga yolvoradilar. Men ularning nolalarini eshitaman.</div>
  <div id="24"><sup><a href="https://www.kitobook.com/compare/book/02/22/24/" title="сравнение переводов, параллельные ссылки">24</a></sup> Men qattiq g‘azablanib, erkaklaringizga qirg‘in keltiraman. Oqibatda xotinlaringiz beva, bolalaringiz yetim bo‘lib qoladi.</div>
  <div id="25"><sup><a href="https://www.kitobook.com/compare/book/02/22/25/" title="сравнение переводов, параллельные ссылки">25</a></sup> Mening xalqimdan birorta kambag‘alga qarz bersangiz, qarz beruvchi sifatida uni siquvga olmanglar, undan foiz talab qilmanglar.</div>
  <div id="26"><sup><a href="https://www.kitobook.com/compare/book/02/22/26/" title="сравнение переводов, параллельные ссылки">26</a></sup> Agar qo‘shningizning to‘nini garovga olgan bo‘lsangiz, kun botmasdan oldin to‘nini qaytarib bering.</div>
  <div id="27"><sup><a href="https://www.kitobook.com/compare/book/02/22/27/" title="сравнение переводов, параллельные ссылки">27</a></sup> O‘sha to‘n qo‘shningizning bittayu bitta yopinchig‘idir. Bo‘lmasa, qo‘shningiz nimani yopinib uxlaydi?! U Menga yolvorganda, eshitaman. Men rahmdilman.</div>
  <div id="28"><sup><a href="https://www.kitobook.com/compare/book/02/22/28/" title="сравнение переводов, параллельные ссылки">28</a></sup> Meni, Xudoyingizni, xo‘rlamanglar, oqsoqollaringizdan birontasini ham qarg‘amanglar.</div>
  <div id="29"><sup><a href="https://www.kitobook.com/compare/book/02/22/29/" title="сравнение переводов, параллельные ссылки">29</a></sup> Xirmoningizning hosilidan, zaytun moyi va sharobdan Menga nazr qilishni kechiktirmanglar. To‘ng‘ich o‘g‘illaringizni Menga bag‘ishlanglar.</div>
  <div id="30"><sup><a href="https://www.kitobook.com/compare/book/02/22/30/" title="сравнение переводов, параллельные ссылки">30</a></sup> Mol va qo‘y– echkilaringizning birinchi erkak bolasini ham Menga bag‘ishlanglar. Ular yetti kun onasi bilan bo‘lsin, sakkizinchi kuni esa ularni Menga nazr qilinglar.</div>
  <div id="31"><sup><a href="https://www.kitobook.com/compare/book/02/22/31/" title="сравнение переводов, параллельные ссылки">31</a></sup> Sizlar Mening muqaddas xalqim bo‘linglar. Dalada yirtqich tilka–pora qilgan hayvonning go‘shtini o‘zlaringiz yemanglar, itlarga beringlar.</div>
</div>