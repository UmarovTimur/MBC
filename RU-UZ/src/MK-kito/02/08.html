<div itemprop="articleBody" class="text">
  <div id="1"><sup><a href="https://www.kitobook.com/compare/book/02/08/1/" title="сравнение переводов, параллельные ссылки">1</a></sup> Egamiz Musoga yana aytdi: — Fir’avnning huzuriga borib, Mening shu gapimni yetkaz: “Egamiz shunday aytmoqda: — Mening xalqimga ijozat ber, ular borib, Menga sajda qilsin.</div>
  <div id="2"><sup><a href="https://www.kitobook.com/compare/book/02/08/2/" title="сравнение переводов, параллельные ссылки">2</a></sup> Agar sen xalqimga ijozat berishdan bo‘yin tovlasang, butun yurtingga qurbaqa yuborib shikast yetkazaman.</div>
  <div id="3"><sup><a href="https://www.kitobook.com/compare/book/02/08/3/" title="сравнение переводов, параллельные ссылки">3</a></sup> Daryo qurbaqalar bilan to‘lib–toshadi. Qurbaqalar daryodan chiqib, sening saroyingga, yotoqxonangga, to‘shagingga, a’yonlaringu xalqingning uylariga, tandirlariga va xamir tog‘oralariga ham kirib oladi.</div>
  <div id="4"><sup><a href="https://www.kitobook.com/compare/book/02/08/4/" title="сравнение переводов, параллельные ссылки">4</a></sup> Qurbaqalar sening, Misr xalqining va barcha a’yonlaringning ustilarida sakrab yuradi.”</div>
  <div id="5"><sup><a href="https://www.kitobook.com/compare/book/02/08/5/" title="сравнение переводов, параллельные ссылки">5</a></sup> Egamiz Musoga yana gapirdi: — Horunga ayt, u qo‘lidagi tayog‘ini daryolar, anhorlar, ko‘llar tomonga uzatib, qurbaqalarni chiqarsin. Misr yurtini qurbaqalar bosib ketsin.</div>
  <div id="6"><sup><a href="https://www.kitobook.com/compare/book/02/08/6/" title="сравнение переводов, параллельные ссылки">6</a></sup> Horun tayog‘ini Misr suvlari tomonga uzatdi. O‘sha zahoti qurbaqalar chiqib, Misrni bosib ketdi.</div>
  <div id="7"><sup><a href="https://www.kitobook.com/compare/book/02/08/7/" title="сравнение переводов, параллельные ссылки">7</a></sup> Misrlik sehrgarlar ham sehr–jodulari bilan Misr yurtiga qurbaqalar chiqardilar.</div>
  <div id="8"><sup><a href="https://www.kitobook.com/compare/book/02/08/8/" title="сравнение переводов, параллельные ссылки">8</a></sup> Shunda fir’avn Muso bilan Horunni chaqirib aytdi: — Egangizga: “Fir’avnni va uning xalqini O‘zing qurbaqalardan xalos qilgin”, deb ibodat qilinglar. Shundan keyin Isroil xalqiga ketgani ijozat beraman, toki ular borib Egangizga qurbonliklar keltirsin.</div>
  <div id="9"><sup><a href="https://www.kitobook.com/compare/book/02/08/9/" title="сравнение переводов, параллельные ссылки">9</a></sup> Shunda Muso fir’avnga dedi: — Xo‘p, vaqtini o‘zing tayinla. Qurbaqalar sizlardan, xonadonlaringizdan yo‘qolsin, faqat Nil daryosida qolsin, deb sen, a’yonlaring va xalqing uchun qachon ibodat qilay?</div>
  <div id="10"><sup><a href="https://www.kitobook.com/compare/book/02/08/10/" title="сравнение переводов, параллельные ссылки">10</a></sup> — Ertaga, — dedi fir’avn. — Bo‘pti, sen aytganday bo‘ladi! — deb javob berdi Muso. — O‘shanda Egamiz Xudoga o‘xshagan xudo yo‘qligini bilib olasan.</div>
  <div id="11"><sup><a href="https://www.kitobook.com/compare/book/02/08/11/" title="сравнение переводов, параллельные ссылки">11</a></sup> Qurbaqalar sendan, a’yonlaringdan, xalqingdan va xonadonlaringizdan yo‘qoladi. Faqat Nilda qoladi, xolos.</div>
  <div id="12"><sup><a href="https://www.kitobook.com/compare/book/02/08/12/" title="сравнение переводов, параллельные ссылки">12</a></sup> Shunday qilib, Muso bilan Horun fir’avn huzuridan chiqdilar. Fir’avn boshiga keltirgan qurbaqa ofatini yo‘q qilgin, deb Muso Egamizga iltijo qildi.</div>
  <div id="13"><sup><a href="https://www.kitobook.com/compare/book/02/08/13/" title="сравнение переводов, параллельные ссылки">13</a></sup> Egamiz Musoning iltijosini eshitdi, uylardagi, hovlilardagi va dalalardagi qurbaqalar o‘ldi.</div>
  <div id="14"><sup><a href="https://www.kitobook.com/compare/book/02/08/14/" title="сравнение переводов, параллельные ссылки">14</a></sup> Qurbaqalarning o‘ligini uyum–uyum qildilar. Misr yurtini qo‘lansa hid tutib ketdi.</div>
  <div id="15"><sup><a href="https://www.kitobook.com/compare/book/02/08/15/" title="сравнение переводов, параллельные ссылки">15</a></sup> Lekin fir’avn Misr yurti qurbaqadan xalos bo‘lganini ko‘rgach, Egamiz aytganday, yuragini tosh qilib, Muso bilan Horunning gapiga quloq solmadi.</div>
  <div id="16"><sup><a href="https://www.kitobook.com/compare/book/02/08/16/" title="сравнение переводов, параллельные ссылки">16</a></sup> Egamiz Musoga gapirishda davom etdi: — Horunga buyur, u tayog‘ini uzatib, yerning changiga ursin. Shunda yerdagi chang burgaga aylanib, butun Misrni qoplaydi.</div>
  <div id="17"><sup><a href="https://www.kitobook.com/compare/book/02/08/17/" title="сравнение переводов, параллельные ссылки">17</a></sup> Ular Egamizning aytganini qildilar: Horun qo‘lidagi tayog‘ini uzatib, yerning changiga urgan edi, insonlar bilan hayvonlarning ustiga burga yopirildi. Butun Misr yerining changi burgaga aylandi.</div>
  <div id="18"><sup><a href="https://www.kitobook.com/compare/book/02/08/18/" title="сравнение переводов, параллельные ссылки">18</a></sup> Odamlarni, hayvonlarni burga bosib ketdi. Sehrgarlar ham sehr–jodulari bilan changni burgaga aylantirmoqchi bo‘ldilar, lekin uddasidan chiqolmadilar.</div>
  <div id="19"><sup><a href="https://www.kitobook.com/compare/book/02/08/19/" title="сравнение переводов, параллельные ссылки">19</a></sup> Ular fir’avnga: “Bu Xudoning ishi”, deyishdi. Lekin Egamiz aytganday, baribir, fir’avnning yuragi toshligicha qolib, Muso bilan Horunning aytganlariga quloq solmadi.</div>
  <div id="20"><sup><a href="https://www.kitobook.com/compare/book/02/08/20/" title="сравнение переводов, параллельные ссылки">20</a></sup> Egamiz Musoga yana gapirdi: — Ertaga saharda o‘rningdan tur. Fir’avn daryoga borayotganda, uning oldiga borgin–da, Mening shu gapimni yetkaz: “Egamiz shunday aytmoqda: — Mening xalqimga ijozat ber, ular borib, Menga sajda qilsin.</div>
  <div id="21"><sup><a href="https://www.kitobook.com/compare/book/02/08/21/" title="сравнение переводов, параллельные ссылки">21</a></sup> Agar xalqimni qo‘yib yubormasang, Men o‘zingning, a’yonlaringning, xalqingning ustiga so‘nalar galasini yuborib jazolayman. Misrliklarning uylari, ular yashayotgan yer so‘naga to‘lib–toshadi.</div>
  <div id="22"><sup><a href="https://www.kitobook.com/compare/book/02/08/22/" title="сравнение переводов, параллельные ссылки">22</a></sup> Lekin o‘sha kuni O‘z xalqim yashayotgan Go‘shen yerlarini ajratib qo‘yaman. U yerda so‘na bo‘lmaydi. Men, Egangiz, bu yurtda bor ekanligimni bilib olinglar, deb shuni qilaman.</div>
  <div id="23"><sup><a href="https://www.kitobook.com/compare/book/02/08/23/" title="сравнение переводов, параллельные ссылки">23</a></sup> Men O‘z xalqim bilan sening xalqingni ayirib qo‘yaman. Bu mo‘jiza ertaga yuz beradi.”</div>
  <div id="24"><sup><a href="https://www.kitobook.com/compare/book/02/08/24/" title="сравнение переводов, параллельные ссылки">24</a></sup> Egamiz aytganini qildi: fir’avnning saroyiga, a’yonlarining uylariga gala–gala so‘na yubordi. Butun Misr yurti so‘na oqibatida xarob bo‘ldi.</div>
  <div id="25"><sup><a href="https://www.kitobook.com/compare/book/02/08/25/" title="сравнение переводов, параллельные ссылки">25</a></sup> Shundan so‘ng fir’avn Muso bilan Horunni chaqirib: “Boringlar, shu yurt ichida Xudoyingizga qurbonliklar keltiraveringlar”, deb aytdi.</div>
  <div id="26"><sup><a href="https://www.kitobook.com/compare/book/02/08/26/" title="сравнение переводов, параллельные ссылки">26</a></sup> — Bunaqa qilsak, to‘g‘ri bo‘lmaydi, — deb javob berdi Muso. — Egamiz Xudoga hayvonlarni qurbonlik qilsak, Misrliklar buni jirkanch deb hisoblaydilar. Misrliklar qabih deb hisoblagan ishni yana ularning ko‘z oldida qilsak, bizni toshbo‘ron qilmaydilarmi?!</div>
  <div id="27"><sup><a href="https://www.kitobook.com/compare/book/02/08/27/" title="сравнение переводов, параллельные ссылки">27</a></sup> Egamiz Xudo, bizga amr etganday, Unga qurbonliklar keltirgani sahroda uch kun yo‘l yurib borishimiz kerak.</div>
  <div id="28"><sup><a href="https://www.kitobook.com/compare/book/02/08/28/" title="сравнение переводов, параллельные ссылки">28</a></sup> — Mayli, ijozat beraman, — dedi fir’avn. — Sahroga borib, Egangiz Xudoga qurbonliklar keltiringlar. Lekin uzoqqa ketmaysizlar. Endi sen hoziroq men uchun ibodat qil.</div>
  <div id="29"><sup><a href="https://www.kitobook.com/compare/book/02/08/29/" title="сравнение переводов, параллельные ссылки">29</a></sup> — Huzuringdan chiqishim bilanoq Egamizga: “Ertaga so‘nalar fir’avndan, a’yonlaridan, xalqidan daf bo‘lsin”, deb ibodat qilaman, — dedi Muso. — Lekin xalq Egamizga qurbonliklar keltirgani ketayotganda, bizni aldama, ijozat bermay qo‘yma.</div>
  <div id="30"><sup><a href="https://www.kitobook.com/compare/book/02/08/30/" title="сравнение переводов, параллельные ссылки">30</a></sup> Muso fir’avn huzuridan chiqib, Egamizga ibodat qildi.</div>
  <div id="31"><sup><a href="https://www.kitobook.com/compare/book/02/08/31/" title="сравнение переводов, параллельные ссылки">31</a></sup> Egamiz Musoning ibodatini eshitdi. Fir’avndan, uning a’yonlaridan, Misr xalqidan so‘nalarni daf qildi. Birorta ham so‘na qolmadi.</div>
  <div id="32"><sup><a href="https://www.kitobook.com/compare/book/02/08/32/" title="сравнение переводов, параллельные ссылки">32</a></sup> Lekin fir’avn bu safar ham yuragini tosh qilib, xalqqa ketishga ijozat bermadi.</div>
</div>