<div itemprop="articleBody" class="text">
  <div id="1"><sup><a href="https://www.kitobook.com/compare/book/02/21/1/" title="сравнение переводов, параллельные ссылки">1</a></sup> Egamiz yana Musoga aytdi: “Sen ularga yetkazadigan qonun–qoidalar mana shulardir:</div>
  <div id="2"><sup><a href="https://www.kitobook.com/compare/book/02/21/2/" title="сравнение переводов, параллельные ссылки">2</a></sup> Ibroniy erkagini qul qilib sotib olsangiz, u sizlarga olti yil xizmat qilsin. Yettinchi yili esa u ozod bo‘lsin, qarzi yo‘q, deb hisoblansin.</div>
  <div id="3"><sup><a href="https://www.kitobook.com/compare/book/02/21/3/" title="сравнение переводов, параллельные ссылки">3</a></sup> Uni sotib olganingizda, bo‘ydoq bo‘lsa, bo‘ydoqligicha chiqib ketsin. Agar u uylangan bo‘lsa, xotini ham u bilan birga ketsin.</div>
  <div id="4"><sup><a href="https://www.kitobook.com/compare/book/02/21/4/" title="сравнение переводов, параллельные ссылки">4</a></sup> Agar xo‘jayini o‘sha qulni uylantirib qo‘ygan va xotini farzand ko‘rgan bo‘lsa, xotini va bolalari xo‘jayinnikida qolib, bir o‘zi chiqib ketsin.</div>
  <div id="5"><sup><a href="https://www.kitobook.com/compare/book/02/21/5/" title="сравнение переводов, параллельные ссылки">5</a></sup> Lekin qul:— Men xo‘jayinimni, xotinimni va bolalarimni yaxshi ko‘raman, ozod bo‘lib chiqib ketmayman, — deb aytsa,</div>
  <div id="6"><sup><a href="https://www.kitobook.com/compare/book/02/21/6/" title="сравнение переводов, параллельные ссылки">6</a></sup> xo‘jayini uni hakamlar huzuriga olib kelsin. Xo‘jayin uning qulog‘ini eshikka yoki eshik romiga qo‘yib bigiz bilan teshsin. O‘shanda bu odam umrining oxirigacha xo‘jayiniga qul bo‘lib qoladi.</div>
  <div id="7"><sup><a href="https://www.kitobook.com/compare/book/02/21/7/" title="сравнение переводов, параллельные ссылки">7</a></sup> Biror odam o‘z qizini cho‘rilikka sotsa, u qiz, erkaklar singari, olti yil tugamaguncha ozod bo‘lmaydi.</div>
  <div id="8"><sup><a href="https://www.kitobook.com/compare/book/02/21/8/" title="сравнение переводов, параллельные ссылки">8</a></sup> Agar qiz birortasiga sotilsa–yu, o‘sha odam unga uylanishni niyat qilgan bo‘lsa, ammo u qizni yoqtirmay qolsa, qiz otasiga qaytarib sotilsin. Xo‘jayin qizni begonalarga sotishi mumkin emas. Aks holda, kelishuvni bekor qilishga olib kelgan bo‘lardi. Xo‘jayin qizni sotib olganda, o‘rtada kelishuv bo‘lgan.</div>
  <div id="9"><sup><a href="https://www.kitobook.com/compare/book/02/21/9/" title="сравнение переводов, параллельные ссылки">9</a></sup> Bordi–yu, qizni o‘g‘liga cho‘ri qilib sotib olib bergan bo‘lsa, unga qiziday muomala qilsin.</div>
  <div id="10"><sup><a href="https://www.kitobook.com/compare/book/02/21/10/" title="сравнение переводов, параллельные ссылки">10</a></sup> Agar xo‘jayin cho‘riga uylanib, so‘ngra boshqa xotinga uylangan bo‘lsa, cho‘rini oziq–ovqat yoki kiyim–kechakdan, yo xotini sifatida u bilan yotishdan mahrum qilmasin.</div>
  <div id="11"><sup><a href="https://www.kitobook.com/compare/book/02/21/11/" title="сравнение переводов, параллельные ссылки">11</a></sup> Agar o‘sha odam ana shu uchta yo‘lni cho‘riga qilmasa, cho‘ri qarz bo‘lmasdan, pul to‘lamay ketaversin.</div>
  <div id="12"><sup><a href="https://www.kitobook.com/compare/book/02/21/12/" title="сравнение переводов, параллельные ссылки">12</a></sup> Birortasi boshqasini urib o‘ldirib qo‘ysa, urgan odamning jazosi o‘limdir.</div>
  <div id="13"><sup><a href="https://www.kitobook.com/compare/book/02/21/13/" title="сравнение переводов, параллельные ссылки">13</a></sup> Lekin birortasi qasddan qilmay, Men, Xudoyingiz, shunga yo‘l qo‘ygan bo‘lsam, u qochib boradigan joyni Men tayinlayman.</div>
  <div id="14"><sup><a href="https://www.kitobook.com/compare/book/02/21/14/" title="сравнение переводов, параллельные ссылки">14</a></sup> Bordi–yu, birortasi birodarini hiyla bilan qasddan o‘ldirsa, jonini saqlash uchun Menga atalgan qurbongohga qochib borsa, uni qurbongohdan olib chiqib o‘limga hukm qilish lozim.</div>
  <div id="15"><sup><a href="https://www.kitobook.com/compare/book/02/21/15/" title="сравнение переводов, параллельные ссылки">15</a></sup> O‘z otasi yoki onasiga qo‘l ko‘targanning jazosi o‘limdir.</div>
  <div id="16"><sup><a href="https://www.kitobook.com/compare/book/02/21/16/" title="сравнение переводов, параллельные ссылки">16</a></sup> Kimki birortasini o‘g‘irlab, o‘g‘irlagan odamni sotib yuborsa, yoki hali ham ushlab turgan bo‘lsa, o‘shaning jazosi o‘limdir.</div>
  <div id="17"><sup><a href="https://www.kitobook.com/compare/book/02/21/17/" title="сравнение переводов, параллельные ссылки">17</a></sup> Kimki otasini yoki onasini xo‘rlasa, o‘sha odamning jazosi o‘limdir.</div>
  <div id="18"><sup><a href="https://www.kitobook.com/compare/book/02/21/18/" title="сравнение переводов, параллельные ссылки">18</a></sup> Ikki kishi janjallashib, biri ikkinchisini tosh yoki musht bilan ursa–yu, u o‘lmay, to‘shakka yotib qolsa,</div>
  <div id="19"><sup><a href="https://www.kitobook.com/compare/book/02/21/19/" title="сравнение переводов, параллельные ссылки">19</a></sup> lekin u o‘rnidan turib, tayoq bilan uydan chiqa olsa, urgan odam javobgar bo‘lmasin. Faqat jarohatlangan odamga yo‘qotgan vaqti, davolanishi uchun pul to‘lasin.</div>
  <div id="20"><sup><a href="https://www.kitobook.com/compare/book/02/21/20/" title="сравнение переводов, параллельные ссылки">20</a></sup> Birortasi o‘z qulini yoki cho‘risini tayoq bilan urib o‘ldirib qo‘ysa, urgan odam uning qo‘lidan o‘lsa, urgan odam jazolanishi lozim.</div>
  <div id="21"><sup><a href="https://www.kitobook.com/compare/book/02/21/21/" title="сравнение переводов, параллельные ссылки">21</a></sup> Lekin xo‘jayin qul yoki cho‘rini ursa–yu, u bir–ikki kundan keyin o‘lsa, xo‘jayin jazolanmasin. O‘z mulkidan ayrilgani unga yetarli jazodir.</div>
  <div id="22"><sup><a href="https://www.kitobook.com/compare/book/02/21/22/" title="сравнение переводов, параллельные ссылки">22</a></sup> Urishayotgan odamlar homilador ayolni turtib yuborsalar, ayol chala tug‘ib qo‘ysa–yu, boshqa ziyon yetmasa, ziyon yetkazgan odam o‘sha ayolning eri talab qilgan va hakamlar belgilagan miqdordagi zararni to‘lashi lozim.</div>
  <div id="23"><sup><a href="https://www.kitobook.com/compare/book/02/21/23/" title="сравнение переводов, параллельные ссылки">23</a></sup> Agar boshqa zarar yetgan bo‘lsa, jon evaziga jon,</div>
  <div id="24"><sup><a href="https://www.kitobook.com/compare/book/02/21/24/" title="сравнение переводов, параллельные ссылки">24</a></sup> ko‘z evaziga ko‘z, tish evaziga tish, qo‘l evaziga qo‘l, oyoq evaziga oyoq,</div>
  <div id="25"><sup><a href="https://www.kitobook.com/compare/book/02/21/25/" title="сравнение переводов, параллельные ссылки">25</a></sup> kuyuk evaziga kuyuk, yara evaziga yara, lat yeyish evaziga lat yeyish bilan javob bersin.</div>
  <div id="26"><sup><a href="https://www.kitobook.com/compare/book/02/21/26/" title="сравнение переводов, параллельные ссылки">26</a></sup> Kimki qul yoki cho‘risining ko‘ziga urib ko‘r qilib qo‘ysa, ko‘zi evaziga uni ozodlikka chiqarsin.</div>
  <div id="27"><sup><a href="https://www.kitobook.com/compare/book/02/21/27/" title="сравнение переводов, параллельные ссылки">27</a></sup> Quli yoki cho‘risining tishini sindirsa ham, uni tishi evaziga ozodlikka chiqarsin.</div>
  <div id="28"><sup><a href="https://www.kitobook.com/compare/book/02/21/28/" title="сравнение переводов, параллельные ссылки">28</a></sup> Agar erkak yoki ayolni buqa suzib o‘ldirsa, buqa toshbo‘ron qilib o‘ldirilsin. Go‘shti esa tanovul qilinmasin. Lekin buqaning egasi aybdor hisoblanmasin.</div>
  <div id="29"><sup><a href="https://www.kitobook.com/compare/book/02/21/29/" title="сравнение переводов, параллельные ссылки">29</a></sup> Biroq buqa ilgari ham suzong‘ich bo‘lsa–yu, egasi buni bila turib, buqasini nazorat qilmagan bo‘lsa, buqa biror erkak yoki ayolni suzib o‘ldirsa, buqa toshbo‘ron qilib o‘ldirilsin. Buqaning egasiga jazo ham o‘limdir.</div>
  <div id="30"><sup><a href="https://www.kitobook.com/compare/book/02/21/30/" title="сравнение переводов, параллельные ссылки">30</a></sup> Ammo buqa egasiga o‘z hayotini saqlab qolishi uchun pul to‘lagani ijozat berilsa, u talab qilingan mablag‘ni to‘lashi lozim.</div>
  <div id="31"><sup><a href="https://www.kitobook.com/compare/book/02/21/31/" title="сравнение переводов, параллельные ссылки">31</a></sup> O‘g‘il bolani suzsa ham, qiz bolani suzsa ham, shu qonun amal qilsin.</div>
  <div id="32"><sup><a href="https://www.kitobook.com/compare/book/02/21/32/" title="сравнение переводов, параллельные ссылки">32</a></sup> Agar buqa qul yoki cho‘rini suzsa, uning xo‘jayiniga buqa egasi o‘ttiz bo‘lak kumush to‘lasin. Buqa esa toshbo‘ron qilinsin.</div>
  <div id="33"><sup><a href="https://www.kitobook.com/compare/book/02/21/33/" title="сравнение переводов, параллельные ссылки">33</a></sup> Birortasi chuqur kovlab, ustini yopib qo‘ymasa yoki yopilgan chuqurning ustini ochib qo‘ysa–yu, o‘sha chuqurga mol yoki eshak tushib ketsa,</div>
  <div id="34"><sup><a href="https://www.kitobook.com/compare/book/02/21/34/" title="сравнение переводов, параллельные ссылки">34</a></sup> chuqurning egasi o‘lgan hayvonning egasiga tovon to‘lasin. Hayvonning jasadi esa chuqur egasiniki bo‘lsin.</div>
  <div id="35"><sup><a href="https://www.kitobook.com/compare/book/02/21/35/" title="сравнение переводов, параллельные ссылки">35</a></sup> Agar birortasining buqasi boshqasining buqasini suzib o‘ldirib qo‘ysa, tirik buqani sotib, pulini teng bo‘lishsin. O‘lgan buqani ham teng bo‘lishsin.</div>
  <div id="36"><sup><a href="https://www.kitobook.com/compare/book/02/21/36/" title="сравнение переводов, параллельные ссылки">36</a></sup> Ammo buqa ilgari ham suzong‘ich bo‘lsa–yu, egasi buni bila turib, buqasini nazorat qilmagan bo‘lsa, buqa evaziga buqa bilan tovon to‘lashi kerak. O‘lgan buqani esa o‘ziga olsin.</div>
</div>