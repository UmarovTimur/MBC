<div itemprop="articleBody" class="text">
  <div id="1"><sup><a href="https://www.kitobook.com/compare/book/02/33/1/" title="сравнение переводов, параллельные ссылки">1</a></sup> Keyin Egamiz Musoga aytdi: — Qani, sen ham, Misrdan o‘zing olib chiqqan xalqing ham bu joydan ketinglar. Ota–bobolaringiz Ibrohim, Is’hoq va Yoqubga Men: “Sizlarning naslingizga beraman”, deb qasam ichgan yurtga ketinglar.</div>
  <div id="2"><sup><a href="https://www.kitobook.com/compare/book/02/33/2/" title="сравнение переводов, параллельные ссылки">2</a></sup> Sendan oldinda farishtani yuborib, Kan’on, Amor, Xet, Pariz, Xiv va Yobus xalqlarini haydayman.</div>
  <div id="3"><sup><a href="https://www.kitobook.com/compare/book/02/33/3/" title="сравнение переводов, параллельные ссылки">3</a></sup> Sut va asal oqib yotgan o‘sha yurtga boringlar. Ammo Men sizlar bilan bormayman, chunki sizlar o‘jar xalqsiz. Sizlar bilan borsam, sizlarni yo‘lda halok qilib tashlashim mumkin.</div>
  <div id="4"><sup><a href="https://www.kitobook.com/compare/book/02/33/4/" title="сравнение переводов, параллельные ссылки">4</a></sup> -</div>
  <div id="5"><sup><a href="https://www.kitobook.com/compare/book/02/33/5/" title="сравнение переводов, параллельные ссылки">5</a></sup> Isroil xalqiga Mening shu gapimni yetkaz: “Sizlar o‘jar xalqsiz. Agar Men bir lahza sizlar bilan borsam, sizlarni qirib tashlashim mumkin. Endi zeb–ziynatlaringizni yechib qo‘yinglar. Men sizlarni nima qilishim to‘g‘risida bir qarorga kelaman.” Xalq bu vahimali gapni eshitgach, dod solib yig‘ladi. Hech kim zeb–ziynatlarini taqmadi.</div>
  <div id="6"><sup><a href="https://www.kitobook.com/compare/book/02/33/6/" title="сравнение переводов, параллельные ссылки">6</a></sup> Shunday qilib, Isroil xalqi Sinay tog‘ida zeb– ziynatlarini yechib qo‘ydi. O‘shandan keyin ular zeb–ziynatlarini boshqa taqmadilar.</div>
  <div id="7"><sup><a href="https://www.kitobook.com/compare/book/02/33/7/" title="сравнение переводов, параллельные ссылки">7</a></sup> Muso bir chodirni qarorgohning tashqarisiga — qarorgohdan uzoqroqqa olib borib o‘rnatdi. U bu chodirga, Uchrashuv chodiri, deb nom berdi. Egamizdan maslahat so‘ramoqchi bo‘lgan har bir odam o‘sha yerga kelardi.</div>
  <div id="8"><sup><a href="https://www.kitobook.com/compare/book/02/33/8/" title="сравнение переводов, параллельные ссылки">8</a></sup> Muso chodirga chiqib borganda, butun xalq turib, o‘z chodiriga kiraverishda chiqib turardi. Muso chodirga kirib ketguncha, hamma tik turganicha uning orqasidan qarab turardi.</div>
  <div id="9"><sup><a href="https://www.kitobook.com/compare/book/02/33/9/" title="сравнение переводов, параллельные ссылки">9</a></sup> Muso chodirga kirib, Egamiz Muso bilan gaplashganda, ustun shaklidagi bulut pastga tushib, chodirga kiraverishda turardi.</div>
  <div id="10"><sup><a href="https://www.kitobook.com/compare/book/02/33/10/" title="сравнение переводов, параллельные ссылки">10</a></sup> Butun xalq chodirga kiraverishda turgan bulut ustunini ko‘rib, o‘z chodiriga kiraverishda muk tushib ta’zim qilardi.</div>
  <div id="11"><sup><a href="https://www.kitobook.com/compare/book/02/33/11/" title="сравнение переводов, параллельные ссылки">11</a></sup> Birortasi do‘sti bilan gaplashganday, Egamiz ham Muso bilan yuzma–yuz gaplashardi. Keyin Muso qarorgohga qaytib kelar, uning yosh yordamchisi Nun o‘g‘li Yoshua esa chodirni tark etmasdi.</div>
  <div id="12"><sup><a href="https://www.kitobook.com/compare/book/02/33/12/" title="сравнение переводов, параллельные ссылки">12</a></sup> Shundan keyin Muso Egamizga aytdi: — Sen: “Bu xalqni boshlab olib ket”, deb menga amr berding–u, lekin biz bilan kimni yuborishingni aytmading. Yana: “Men seni tanladim, sen haqiqatan Mendan marhamat topgansan”, degan eding.</div>
  <div id="13"><sup><a href="https://www.kitobook.com/compare/book/02/33/13/" title="сравнение переводов, параллельные ссылки">13</a></sup> Agar men Sendan marhamat topgan bo‘lsam, iltijo qilaman: menga yo‘llaringni ko‘rsatgin. Sendan marhamat topib yurishim uchun, Seni bilayin. Bu xalq O‘zingning xalqing ekanini yodingda tutgin.</div>
  <div id="14"><sup><a href="https://www.kitobook.com/compare/book/02/33/14/" title="сравнение переводов, параллельные ссылки">14</a></sup> Egamiz Musoga aytdi: — Men sizlar bilan boraman. Men sizlarga tinchlik ato qilaman.</div>
  <div id="15"><sup><a href="https://www.kitobook.com/compare/book/02/33/15/" title="сравнение переводов, параллельные ссылки">15</a></sup> Muso esa Egamizga aytdi: — Agar Sen biz bilan bormaydigan bo‘lsang, bizni bu yerdan olib chiqmagin.</div>
  <div id="16"><sup><a href="https://www.kitobook.com/compare/book/02/33/16/" title="сравнение переводов, параллельные ссылки">16</a></sup> Bo‘lmasa, men ham, xalqing ham Sendan marhamat topganimiz qanday bilinadi? Sen biz bilan birga borganingdan emasmi?! Shu orqali men ham, Sening xalqing ham yer yuzidagi hamma xalqdan farq qilamiz.</div>
  <div id="17"><sup><a href="https://www.kitobook.com/compare/book/02/33/17/" title="сравнение переводов, параллельные ссылки">17</a></sup> Shunda Egamiz Musoga aytdi: — Sen nimani so‘ragan bo‘lsang, Men shuni qilaman. Chunki sen Mendan marhamat topgansan. Men seni tanladim.</div>
  <div id="18"><sup><a href="https://www.kitobook.com/compare/book/02/33/18/" title="сравнение переводов, параллельные ссылки">18</a></sup> — Iltijo qilaman: menga ulug‘vorligingni zohir qilgin, — dedi Muso.</div>
  <div id="19"><sup><a href="https://www.kitobook.com/compare/book/02/33/19/" title="сравнение переводов, параллельные ссылки">19</a></sup> — Men O‘zimni senga ma’lum qilaman. Men sening oldingdan o‘tib, butun ezguligimni senga zohir qilaman, — dedi Egamiz Musoga. — Marhamat qiladiganimga marhamat qilaman, shafqat qiladiganimga shafqat qilaman.</div>
  <div id="20"><sup><a href="https://www.kitobook.com/compare/book/02/33/20/" title="сравнение переводов, параллельные ссылки">20</a></sup> Lekin Mening yuzimni ko‘ra olmaysan. Meni ko‘rgan odam tirik qolmaydi.</div>
  <div id="21"><sup><a href="https://www.kitobook.com/compare/book/02/33/21/" title="сравнение переводов, параллельные ссылки">21</a></sup> Menga yaqin joyda qoya bor. O‘sha qoyaning ustida tur!</div>
  <div id="22"><sup><a href="https://www.kitobook.com/compare/book/02/33/22/" title="сравнение переводов, параллельные ссылки">22</a></sup> Men o‘tayotib ulug‘vorligimni zohir qilganimda, seni qoyaning yoriq joyiga qo‘yaman. O‘tib ketgunimcha seni qo‘lim bilan to‘sib turaman.</div>
  <div id="23"><sup><a href="https://www.kitobook.com/compare/book/02/33/23/" title="сравнение переводов, параллельные ссылки">23</a></sup> Keyin qo‘limni olaman. Sen Meni orqamdan ko‘rasan. Yuzimni esa ko‘rmaysan.</div>
</div>