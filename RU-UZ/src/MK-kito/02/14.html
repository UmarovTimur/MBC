<div itemprop="articleBody" class="text">
  <div id="1"><sup><a href="https://www.kitobook.com/compare/book/02/14/1/" title="сравнение переводов, параллельные ссылки">1</a></sup> Egamiz Etxamda Musoga shunday dedi:</div>
  <div id="2"><sup><a href="https://www.kitobook.com/compare/book/02/14/2/" title="сравнение переводов, параллельные ссылки">2</a></sup> — Isroil xalqiga: “Migdol bilan dengiz o‘rtasidagi Piy–Xaxiro‘t yaqiniga qaytib boringlar”, deb ayt. U yerda Baal–Zafo‘n qarshisidagi Qizil dengiz sohili bo‘ylab chodir tikishsin.</div>
  <div id="3"><sup><a href="https://www.kitobook.com/compare/book/02/14/3/" title="сравнение переводов, параллельные ссылки">3</a></sup> O‘shanda fir’avn: “Isroil xalqi yurtda adashib qolibdi, sahro ularning ketishiga xalaqit beryapti”, deb o‘ylaydi.</div>
  <div id="4"><sup><a href="https://www.kitobook.com/compare/book/02/14/4/" title="сравнение переводов, параллельные ссылки">4</a></sup> Fir’avn sizlarni ta’qib qilsin, deb Men uning yuragini tosh qilib qo‘yaman. Fir’avn va uning lashkari ustidan g‘alaba qilaman. Shu orqali shuhratga erishaman. Ana o‘shanda Egangiz Men ekanligimni Misr xalqi bilib oladi. Isroil xalqi Egamiz aytganday qildi.</div>
  <div id="5"><sup><a href="https://www.kitobook.com/compare/book/02/14/5/" title="сравнение переводов, параллельные ссылки">5</a></sup> Fir’avnga: “Isroil xalqi qochib ketibdi”, deb xabar yetkazishdi. Fir’avn va a’yonlarining Isroil xalqi to‘g‘risidagi niyatlari o‘zgardi: “Nima qilib qo‘ydik–a? Isroil xalqiga ketishga ijozat berib, qullarimizdan ayrilib qolibmiz–ku!” deyishdi.</div>
  <div id="6"><sup><a href="https://www.kitobook.com/compare/book/02/14/6/" title="сравнение переводов, параллельные ссылки">6</a></sup> Fir’avn jang aravalarini tayyorlatdi, lashkarlarini yoniga oldi.</div>
  <div id="7"><sup><a href="https://www.kitobook.com/compare/book/02/14/7/" title="сравнение переводов, параллельные ссылки">7</a></sup> U Misrdagi hamma jang aravasini, shu bilan birga, olti yuzta sara jang aravasini ham yo‘lga otlantirdi. Har bir jang aravasining lashkarboshisi bor edi.</div>
  <div id="8"><sup><a href="https://www.kitobook.com/compare/book/02/14/8/" title="сравнение переводов, параллельные ссылки">8</a></sup> Egamiz Misr fir’avnining yuragini tosh qilib qo‘ydi. Fir’avn Isroil xalqining ortidan quvdi. Isroil xalqi shaxdam qadam bilan Misrdan chiqib ketayotgan edi.</div>
  <div id="9"><sup><a href="https://www.kitobook.com/compare/book/02/14/9/" title="сравнение переводов, параллельные ссылки">9</a></sup> Misrliklar — fir’avnning hamma otlari, aravakashlar va jang aravalari, lashkarlari bilan Isroil xalqining ortidan tushdi. Dengiz qirg‘og‘ida Baal–Zafo‘n qarshisida — Piy–Xaxiro‘t yaqinida Isroil xalqiga yetib oldilar. Isroil xalqi bu yerda qarorgoh qurgan edi.</div>
  <div id="10"><sup><a href="https://www.kitobook.com/compare/book/02/14/10/" title="сравнение переводов, параллельные ссылки">10</a></sup> Fir’avn tobora yaqinlashib kelardi. Isroil xalqi orqalariga qarab Misrliklar quvib kelayotganini ko‘rdilar–u, sarosimaga tushib qoldilar. Ular Egamizga iltijo qilib, madad so‘radilar.</div>
  <div id="11"><sup><a href="https://www.kitobook.com/compare/book/02/14/11/" title="сравнение переводов, параллельные ссылки">11</a></sup> Keyin Musoga aytdilar: — Bizni sahroga o‘ldirgani olib kelgan ekansan–da. Misrda biz uchun qabriston yetarli emasmidi?! Bizni Misrdan olib chiqib, nima qilib qo‘yding–a?!</div>
  <div id="12"><sup><a href="https://www.kitobook.com/compare/book/02/14/12/" title="сравнение переводов, параллельные ссылки">12</a></sup> Misrda ekanligimizda shunga o‘xshash yomon hodisalar yuz berishini aytmaganmidik?! Biz: “Misrliklarga qul bo‘lib xizmat qilib yuraveraylik, sahroda o‘lib ketganimizdan ko‘ra, ularga xizmat qilganimiz yaxshi”, deb aytgan edik–ku!</div>
  <div id="13"><sup><a href="https://www.kitobook.com/compare/book/02/14/13/" title="сравнение переводов, параллельные ссылки">13</a></sup> Ammo Muso: — Qo‘rqmanglar! — dedi. — Joyingizda to‘xtab, qarab turinglar. Hozir ko‘rasizlar, Egamiz sizlarni qanday qilib qutqarar ekan. Hozir qarshingizda turgan Misrliklarni qaytib ko‘rmaysizlar.</div>
  <div id="14"><sup><a href="https://www.kitobook.com/compare/book/02/14/14/" title="сравнение переводов, параллельные ссылки">14</a></sup> Xotirjam bo‘linglar, Egamiz sizlar uchun jang qiladi.</div>
  <div id="15"><sup><a href="https://www.kitobook.com/compare/book/02/14/15/" title="сравнение переводов, параллельные ссылки">15</a></sup> Shu payt Egamiz Musoga gapirdi: — Nimaga menga iltijo qilib, madad so‘rayapsan? Isroil xalqiga ayt, oldinga qarab ketaversin.</div>
  <div id="16"><sup><a href="https://www.kitobook.com/compare/book/02/14/16/" title="сравнение переводов, параллельные ссылки">16</a></sup> Tayog‘ingni ko‘tarib, qo‘lingni dengiz ustiga uzat, suvni ikki tomonga ayir. Shunda Isroil xalqi quruq yer ustida yurib, dengizdan o‘tadi.</div>
  <div id="17"><sup><a href="https://www.kitobook.com/compare/book/02/14/17/" title="сравнение переводов, параллельные ссылки">17</a></sup> Misrliklar sizlarning ortingizdan dengizga borsin, deb Men ularning yuragini tosh qilib qo‘yaman. Fir’avn, uning lashkarlari, aravakashlari va jang aravalari ustidan g‘alaba qilib shuhratga erishaman.</div>
  <div id="18"><sup><a href="https://www.kitobook.com/compare/book/02/14/18/" title="сравнение переводов, параллельные ссылки">18</a></sup> Men ularni yer bilan yakson qilganimda Egangiz Men ekanligimni Misr xalqi bilib oladi.</div>
  <div id="19"><sup><a href="https://www.kitobook.com/compare/book/02/14/19/" title="сравнение переводов, параллельные ссылки">19</a></sup> Isroil xalqi oldida borayotgan Xudoning farishtasi joyini o‘zgartirib, ularning orqasiga o‘tdi. Isroil xalqining oldidagi bulut ustuni ham joyini o‘zgartirdi. Bulut ustuni orqaga o‘tib,</div>
  <div id="20"><sup><a href="https://www.kitobook.com/compare/book/02/14/20/" title="сравнение переводов, параллельные ссылки">20</a></sup> Misr lashkari bilan Isroil xalqi o‘rtasida turib qoldi. Bulut ustuni Misrliklar turgan tomonni zimiston va bulutli, Isroil xalqi turgan tomonni esa yop–yorug‘ qilib turdi. Shuning uchun Misr lashkari tun bo‘yi Isroil xalqiga yaqin kela olmadi.</div>
  <div id="21"><sup><a href="https://www.kitobook.com/compare/book/02/14/21/" title="сравнение переводов, параллельные ссылки">21</a></sup> Muso qo‘lini dengiz tomonga uzatdi. Shundan keyin tun bo‘yi Egamiz sharqdan kuchli shamol estirib, dengizni ikki tomonga ayirdi, dengizni quruq yerga aylantirdi. Suv ikki tomonga surildi.</div>
  <div id="22"><sup><a href="https://www.kitobook.com/compare/book/02/14/22/" title="сравнение переводов, параллельные ссылки">22</a></sup> Shundan keyin Isroil xalqi dengizdagi quruq yerdan yurib o‘ta boshladi. Suv Isroil xalqining o‘ng tomonida ham, chap tomonida ham devor bo‘lib turardi.</div>
  <div id="23"><sup><a href="https://www.kitobook.com/compare/book/02/14/23/" title="сравнение переводов, параллельные ссылки">23</a></sup> Misrliklar Isroil xalqining ortidan quvdi. Fir’avnning hamma otlari, aravakashlari va jang aravalari dengizning o‘rtasiga tushdi.</div>
  <div id="24"><sup><a href="https://www.kitobook.com/compare/book/02/14/24/" title="сравнение переводов, параллельные ссылки">24</a></sup> Tong payti Egamiz alanga va bulut ustunidan Misr lashkariga qarab, ularni sarosimaga soldi.</div>
  <div id="25"><sup><a href="https://www.kitobook.com/compare/book/02/14/25/" title="сравнение переводов, параллельные ссылки">25</a></sup> Jang aravalarining g‘ildiraklari botib qoldi. Natijada Misrliklar aravalarini zo‘rg‘a tortib ketdilar. Shunda Misrliklar: “Bu yerdan qochib qolaylik! Isroil xalqi uchun ularning Egasi jang qilyapti! U bizga qarshi!” — deb shovqin soldilar.</div>
  <div id="26"><sup><a href="https://www.kitobook.com/compare/book/02/14/26/" title="сравнение переводов, параллельные ссылки">26</a></sup> Keyin Egamiz Musoga: — Qo‘lingni dengizga uzat! — deb amr berdi. — Suv Misrliklarning, ularning aravakashlari va jang aravalari ustiga qaytsin!</div>
  <div id="27"><sup><a href="https://www.kitobook.com/compare/book/02/14/27/" title="сравнение переводов, параллельные ссылки">27</a></sup> Muso qo‘lini dengizga uzatdi. Tong payti dengiz suvi asl holiga qaytdi. Misrliklar suvdan qutulmoqchi bo‘lib qochayotgan edi, Egamiz ularni dengizning o‘rtasiga silkib otdi.</div>
  <div id="28"><sup><a href="https://www.kitobook.com/compare/book/02/14/28/" title="сравнение переводов, параллельные ссылки">28</a></sup> Suv asl holiga qaytdi. Fir’avnning aravakashlarini va jang aravalarini, Isroil xalqini ortidan quvib, dengiz o‘rtasiga tushgan hamma Misr lashkarini g‘arq qildi. Ulardan birortasi ham tirik qolmadi.</div>
  <div id="29"><sup><a href="https://www.kitobook.com/compare/book/02/14/29/" title="сравнение переводов, параллельные ссылки">29</a></sup> Isroil xalqi esa dengiz o‘rtasida quruq yerdan yurib o‘tdi. Suv o‘ng tomonda ham, chap tomonda ham Isroil xalqiga devor bo‘lib turardi.</div>
  <div id="30"><sup><a href="https://www.kitobook.com/compare/book/02/14/30/" title="сравнение переводов, параллельные ссылки">30</a></sup> Shunday qilib, Egamiz o‘sha kuni Isroil xalqini Misrliklarning qo‘lidan qutqardi. Isroil xalqi dengiz qirg‘og‘ida Misrliklarning jasadlarini ko‘rdi.</div>
  <div id="31"><sup><a href="https://www.kitobook.com/compare/book/02/14/31/" title="сравнение переводов, параллельные ссылки">31</a></sup> Egamiz buyuk qudrati bilan Misrliklarni mag‘lub qilganini Isroil xalqi ko‘rgach, Undan qo‘rqadigan bo‘ldilar. Ular Egamizga va Uning quli Musoga ishondilar.</div>
</div>