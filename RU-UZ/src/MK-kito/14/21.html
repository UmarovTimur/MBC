<div itemprop="articleBody" class="text">
  <div id="1"><sup><a href="https://www.kitobook.com/compare/book/14/21/1/" title="сравнение переводов, параллельные ссылки">1</a></sup> Yohushafat olamdan o‘tdi. U ham Dovud qal’asida ota–bobolari yoniga dafn qilindi, uning o‘rniga o‘g‘li Yohuram shoh bo‘ldi.</div>
  <div id="2"><sup><a href="https://www.kitobook.com/compare/book/14/21/2/" title="сравнение переводов, параллельные ссылки">2</a></sup> Yohuramning Ozariyo, Yoxiyol, Zakariyo, Ozariyohu, Mikoyil, Shafatiyo degan ukalari bor edi. Bularning hammasi Yahudo shohi Yohushafatning o‘g‘illari edi.</div>
  <div id="3"><sup><a href="https://www.kitobook.com/compare/book/14/21/3/" title="сравнение переводов, параллельные ссылки">3</a></sup> Otasi ularga ko‘p miqdorda oltinu kumush va qimmatbaho ashyolar bilan birga Yahudo yurtidagi mustahkam shaharlarni hadya etgan edi. Yohuramni esa to‘ng‘ich o‘g‘il bo‘lgani uchun taxt vorisi qilgan edi.</div>
  <div id="4"><sup><a href="https://www.kitobook.com/compare/book/14/21/4/" title="сравнение переводов, параллельные ссылки">4</a></sup> Yohuram otasining taxtiga o‘tirib, o‘zini mustahkamlab olgandan keyin, ukalarining hammasini va Isroil a’yonlaridan ba’zilarini qilichdan o‘tkazdi.</div>
  <div id="5"><sup><a href="https://www.kitobook.com/compare/book/14/21/5/" title="сравнение переводов, параллельные ссылки">5</a></sup> Yohuram Yahudo shohi bo‘lganda, o‘ttiz ikki yoshda edi. U Quddusda sakkiz yil hukmronlik qildi.</div>
  <div id="6"><sup><a href="https://www.kitobook.com/compare/book/14/21/6/" title="сравнение переводов, параллельные ссылки">6</a></sup> Xotini Axabning qizi bo‘lgani uchun, Yohuram ham, Axab xonadoni singari, Isroil shohlari yo‘lidan yurib, Egamiz oldida qabihliklar qildi.</div>
  <div id="7"><sup><a href="https://www.kitobook.com/compare/book/14/21/7/" title="сравнение переводов, параллельные ссылки">7</a></sup> Shunday bo‘lsa–da, Dovudning xonadonini Egamiz halokatga uchratishni istamadi, chunki U Dovud bilan ahd qilib: “Sening naslingga to abad so‘nmaydigan chiroq beraman”, deb va’da qilgan edi.</div>
  <div id="8"><sup><a href="https://www.kitobook.com/compare/book/14/21/8/" title="сравнение переводов, параллельные ссылки">8</a></sup> Yohuram davrida Edom Yahudo shohligiga qarshi isyon qildi. Edom xalqi o‘zlarining mustaqil shohligini qurdilar.</div>
  <div id="9"><sup><a href="https://www.kitobook.com/compare/book/14/21/9/" title="сравнение переводов, параллельные ссылки">9</a></sup> Yohuram hamma lashkarboshilari va jang aravalarini Edomga boshlab bordi. Edom lashkari Yohuramni va uning jang aravalari sardorlarini o‘rab oldi, lekin Yohuram tunda hujum qilib, qamalni yorib chiqdi.</div>
  <div id="10"><sup><a href="https://www.kitobook.com/compare/book/14/21/10/" title="сравнение переводов, параллельные ссылки">10</a></sup> Shunday qilib, Edom xalqi hozirgacha Yahudo hukmronligidan ozoddir. Yohuram ota– bobolarining Xudosi — Egamizni tark etgani uchun, Libna shahri ham o‘sha paytda isyon ko‘targan edi.</div>
  <div id="11"><sup><a href="https://www.kitobook.com/compare/book/14/21/11/" title="сравнение переводов, параллельные ссылки">11</a></sup> Yohuram Yahudo qirlarida sajdagohlar barpo qildi, Yahudo va Quddus aholisini Xudoga bevafolik qilishga boshladi, ularni haq yo‘ldan ozdirdi.</div>
  <div id="12"><sup><a href="https://www.kitobook.com/compare/book/14/21/12/" title="сравнение переводов, параллельные ссылки">12</a></sup> Ilyos payg‘ambar unga quyidagicha maktub yubordi: “Bobong Dovudning Xudosi — Egamiz shunday demoqda: — Sen otang Yohushafatning yo‘lidan yurmading, Yahudo shohi Osoning izidan ham bormading,</div>
  <div id="13"><sup><a href="https://www.kitobook.com/compare/book/14/21/13/" title="сравнение переводов, параллельные ссылки">13</a></sup> balki Isroil shohlarining yo‘lidan yurding. Axab xonadoni Isroilni Xudoga bevafolik qilishga boshlaganday, sen ham Yahudo va Quddus aholisini Xudoga bevafolik qilishga boshlading. Sen hatto o‘z ukalaringni o‘ldirding, ular sendan yaxshiroq edi.</div>
  <div id="14"><sup><a href="https://www.kitobook.com/compare/book/14/21/14/" title="сравнение переводов, параллельные ссылки">14</a></sup> Shu sababdan Men, Egangiz, sening xalqing, bolalaring, xotinlaring boshiga va butun mol–mulkingga og‘ir kulfat keltiraman.</div>
  <div id="15"><sup><a href="https://www.kitobook.com/compare/book/14/21/15/" title="сравнение переводов, параллельные ссылки">15</a></sup> Sen o‘zing esa og‘ir ichak xastaligiga yo‘liqasan. Ichak–chovoqlaring tashqariga chiqqunga qadar, xastaliging kundan kunga kuchayib boraveradi.”</div>
  <div id="16"><sup><a href="https://www.kitobook.com/compare/book/14/21/16/" title="сравнение переводов, параллельные ссылки">16</a></sup> Egamiz Filistlarni va Habashistonning yonida yashayotgan Arablarni Yohuramga qarshi qo‘zg‘atdi.</div>
  <div id="17"><sup><a href="https://www.kitobook.com/compare/book/14/21/17/" title="сравнение переводов, параллельные ссылки">17</a></sup> Ular Yahudoga bostirib kelib, shoh saroyidagi hamma boyliklarni, shohning o‘g‘illarini va xotinlarini olib ketdilar. Shohning kenja o‘g‘li Oxaziyodan boshqa o‘g‘li qolmadi.</div>
  <div id="18"><sup><a href="https://www.kitobook.com/compare/book/14/21/18/" title="сравнение переводов, параллельные ссылки">18</a></sup> Shundan keyin Egamiz shoh Yohuramni tuzalmas ichak xastaligiga yo‘liqtirdi.</div>
  <div id="19"><sup><a href="https://www.kitobook.com/compare/book/14/21/19/" title="сравнение переводов, параллельные ссылки">19</a></sup> Oradan ikki yil o‘tgach, Yohuramning xastaligi zo‘rayib, ichak–chovoqlari tashqariga chiqdi. Yohuram qattiq azob–uqubat bilan vafot etdi. Odamlar Yohuramning ota–bobolari sharafiga gulxan yoqishgan bo‘lsa–da, Yohuramning sharafiga gulxan yoqishmadi.</div>
  <div id="20"><sup><a href="https://www.kitobook.com/compare/book/14/21/20/" title="сравнение переводов, параллельные ссылки">20</a></sup> Yohuram taxtga o‘tirgan paytda o‘ttiz ikki yoshda bo‘lib, Quddusda sakkiz yil hukmronlik qildi. Uning o‘limi uchun hech kim qayg‘urmadi. Garchi uni Dovud qal’asiga dafn etgan bo‘lsalar– da, shohlar qabriga dafn qilmadilar.</div>
</div>