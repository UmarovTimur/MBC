<div itemprop="articleBody" class="text">
  <div id="1"><sup><a href="https://www.kitobook.com/compare/book/14/16/1/" title="сравнение переводов, параллельные ссылки">1</a></sup> Oso hukmronligining o‘ttiz oltinchi yilida Isroil shohi Basho Yahudoga hujum qildi. Odamlar Yahudo yurtiga osonlikcha kirib chiqa olmasligi uchun, u Rama shahrini mustahkamladi.</div>
  <div id="2"><sup><a href="https://www.kitobook.com/compare/book/14/16/2/" title="сравнение переводов, параллельные ссылки">2</a></sup> Oso Egamizning uyidagi va saroydagi xazinalardan kumush va oltinlarni olib, Damashqda o‘tirgan Oram shohi Banhadadga jo‘natdi. Oso unga shu xabarni ham yubordi:</div>
  <div id="3"><sup><a href="https://www.kitobook.com/compare/book/14/16/3/" title="сравнение переводов, параллельные ссылки">3</a></sup> “Sening otang bilan mening otam o‘rtasida ittifoq bo‘lgani kabi, sen bilan mening o‘rtamda ham ittifoq bo‘lsin. Senga kumush va oltin berib yuboryapman. Isroil shohi Basho bilan ittifoq tuzgan eding, endi o‘shani bekor qil, toki u yurtimdan jo‘nab qolsin.”</div>
  <div id="4"><sup><a href="https://www.kitobook.com/compare/book/14/16/4/" title="сравнение переводов, параллельные ссылки">4</a></sup> Banhadad shoh Osoning taklifini qabul qildi, lashkarboshilariga: “Isroil shaharlariga hujum qilinglar”, deb ularni o‘sha yoqqa yubordi. Ular Iyxon, Dan, Ovil–Mayim shaharlarini va Naftali hududidagi barcha ombor shaharlarni bosib oldilar.</div>
  <div id="5"><sup><a href="https://www.kitobook.com/compare/book/14/16/5/" title="сравнение переводов, параллельные ссылки">5</a></sup> Basho bu voqeani eshitgach, Ramani mustahkamlash fikridan voz kechib, ishni to‘xtatib qo‘ydi.</div>
  <div id="6"><sup><a href="https://www.kitobook.com/compare/book/14/16/6/" title="сравнение переводов, параллельные ссылки">6</a></sup> Shoh Oso jamiki Yahudo xalqini chaqirtirib, ularga Rama shahrini mustahkamlashda Basho ishlatgan tosh va yog‘ochlarni tashittirdi. Oso o‘sha tosh va yog‘ochlar bilan G‘ibo hamda Mispax shaharlarini mustahkamladi.</div>
  <div id="7"><sup><a href="https://www.kitobook.com/compare/book/14/16/7/" title="сравнение переводов, параллельные ссылки">7</a></sup> Shu vaqtda valiy Xonin Yahudo shohi Osoning huzuriga kelib, unga aytdi: “Sen Egang Xudoga suyanmasdan, Oram shohiga suyanding. Shuning uchun Oram shohining lashkarlarini qo‘ldan boy berding.</div>
  <div id="8"><sup><a href="https://www.kitobook.com/compare/book/14/16/8/" title="сравнение переводов, параллельные ссылки">8</a></sup> Nahotki Habashistonliklar bilan Liviyaliklar esingda bo‘lmasa?! Ular son–sanoqsiz lashkari, ko‘plab jang aravalari va otliq sipohlari bilan kelgan edi–ku. O‘shanda Sen Egamizga suyanganing uchun, Egamiz ularni sening qo‘lingga bergan edi.</div>
  <div id="9"><sup><a href="https://www.kitobook.com/compare/book/14/16/9/" title="сравнение переводов, параллельные ссылки">9</a></sup> Egamiz yer yuzidagi hammani kuzatib turadi, Unga sodiq bo‘lganlarga U kuch–qudrat beradi. Sen aqlsizlarcha ish tutding. Bundan buyon sening boshing urushdan chiqmaydi.”</div>
  <div id="10"><sup><a href="https://www.kitobook.com/compare/book/14/16/10/" title="сравнение переводов, параллельные ссылки">10</a></sup> Oso valiyning bu gaplaridan g‘azablandi. U g‘azab ustida valiyni zindonga tashladi. Xalqdan ba’zilarini ham shafqatsizlarcha eza boshladi.</div>
  <div id="11"><sup><a href="https://www.kitobook.com/compare/book/14/16/11/" title="сравнение переводов, параллельные ссылки">11</a></sup> Osoning butun faoliyati, boshidan oxirigacha “Yahudo va Isroil shohlari tarixi” kitobida yozib qoldirilgan.</div>
  <div id="12"><sup><a href="https://www.kitobook.com/compare/book/14/16/12/" title="сравнение переводов, параллельные ссылки">12</a></sup> Hukmronligining o‘ttiz to‘qqizinchi yilida Osoning oyoqlari og‘riydigan bo‘lib qoldi. Uning ahvoli juda og‘ir bo‘lishiga qaramay, u kasallik paytida ham Egamizga yuzini burmadi, faqat tabiblardan yordam so‘radi.</div>
  <div id="13"><sup><a href="https://www.kitobook.com/compare/book/14/16/13/" title="сравнение переводов, параллельные ссылки">13</a></sup> Nihoyat, Oso hukmronligining qirq birinchi yilida olamdan o‘tdi.</div>
  <div id="14"><sup><a href="https://www.kitobook.com/compare/book/14/16/14/" title="сравнение переводов, параллельные ссылки">14</a></sup> Uni attorlar tayyorlagan turli–tuman ziravorlar bilan to‘la tobutga yotqizdilar. U Dovudning qal’asida, o‘zi uchun qoyadan o‘ydirgan qabrga dafn qilindi. Uning sharafiga katta gulxan yoqdilar.</div>
</div>