<div itemprop="articleBody" class="text">
  <div id="1"><sup><a href="https://www.kitobook.com/compare/book/14/01/1/" title="сравнение переводов, параллельные ссылки">1</a></sup> Dovud o‘g‘li Sulaymon o‘z hokimiyatini mustahkamlab oldi. Egasi Xudo u bilan birga bo‘lib, uni nihoyatda yuksaltirdi.</div>
  <div id="2"><sup><a href="https://www.kitobook.com/compare/book/14/01/2/" title="сравнение переводов, параллельные ссылки">2</a></sup> Sulaymon jamiki Isroil xalqini — mingboshilarni, yuzboshilarni, hakamlarni, Isroilning hamma yo‘lboshchilarini va urug‘boshilarini chaqirtirdi. </div>
  <div id="3"><sup><a href="https://www.kitobook.com/compare/book/14/01/3/" title="сравнение переводов, параллельные ссылки">3</a></sup> Sulaymon bilan butun jamoa Givondagi sajdagohga yo‘l olishdi. Egamizning quli Muso sahroda qurdirgan Xudoning Uchrashuv chodiri o‘sha davrda Givonda joylashgan edi.</div>
  <div id="4"><sup><a href="https://www.kitobook.com/compare/book/14/01/4/" title="сравнение переводов, параллельные ссылки">4</a></sup> Xudoning ahd sandig‘i esa Dovudning tashabbusi bilan Xirat–Yorimdan Quddusga olib kelingan edi, chunki Dovud sandiq uchun Quddusda bir joy tayyorlab, chodir o‘rnatib qo‘ygan edi. </div>
  <div id="5"><sup><a href="https://www.kitobook.com/compare/book/14/01/5/" title="сравнение переводов, параллельные ссылки">5</a></sup> Bazalil qurgan bronza qurbongoh esa hanuz Givondagi Egamiz chodirining qarshisida joylashgan edi. Bazalil Urining o‘g‘li va Xurning nevarasi edi. Sulaymon va jamoa qurbongoh oldida Egamizdan Uning xohish–irodasini so‘radilar. </div>
  <div id="6"><sup><a href="https://www.kitobook.com/compare/book/14/01/6/" title="сравнение переводов, параллельные ссылки">6</a></sup> So‘ng Sulaymon Egamizning oldida Uchrashuv chodirining qarshisidagi o‘sha bronza qurbongoh ustiga chiqib, mingta qurbonlik kuydirdi.</div>
  <div id="7"><sup><a href="https://www.kitobook.com/compare/book/14/01/7/" title="сравнение переводов, параллельные ссылки">7</a></sup> O‘sha kuni kechasi Xudo Sulaymonga zohir bo‘lib, unga: — Tila tilagingni! — dedi.</div>
  <div id="8"><sup><a href="https://www.kitobook.com/compare/book/14/01/8/" title="сравнение переводов, параллельные ссылки">8</a></sup> Sulaymon Xudoga aytdi: — Sen otam Dovudga ulug‘ sevgingni ko‘rsatding. Meni uning o‘rniga shoh qilding. </div>
  <div id="9"><sup><a href="https://www.kitobook.com/compare/book/14/01/9/" title="сравнение переводов, параллельные ссылки">9</a></sup> Ey Parvardigor Egam! Otam Dovudga bergan va’dang ustidan chiq. Axir, Sen meni yerning qumiday ko‘p bo‘lgan bir xalq ustidan shoh qilding. </div>
  <div id="10"><sup><a href="https://www.kitobook.com/compare/book/14/01/10/" title="сравнение переводов, параллельные ссылки">10</a></sup> Bu xalqni boshqara olishim uchun, menga donolik va ilmu ma’rifat bergin. Bo‘lmasa Sening shu qadar behisob xalqingga kim hukmronlik qila olar?!</div>
  <div id="11"><sup><a href="https://www.kitobook.com/compare/book/14/01/11/" title="сравнение переводов, параллельные ссылки">11</a></sup> Xudo Sulaymonga shunday javob berdi: — Sen o‘zing uchun mol–mulk, boylik, shon–shuhrat yoki dushmanlaringning jonini so‘ramading, hatto o‘zingga uzoq umr ham tilamading. Aksincha, Men seni ustidan shoh qilgan xalqimni boshqaray deb, donolik va ilmu ma’rifat so‘raganing uchun </div>
  <div id="12"><sup><a href="https://www.kitobook.com/compare/book/14/01/12/" title="сравнение переводов, параллельные ссылки">12</a></sup> donolik va ilmu ma’rifat senga hadya bo‘lsin. Bularga qo‘shimcha qilib senga boylik, mol–mulk va shon–shuhrat beraman, sengacha o‘tgan va sendan keyin bo‘ladigan hech qaysi shoh senga teng kelmaydi.</div>
  <div id="13"><sup><a href="https://www.kitobook.com/compare/book/14/01/13/" title="сравнение переводов, параллельные ссылки">13</a></sup> Shundan keyin Sulaymon Givondagi sajdagohda joylashgan Uchrashuv chodiridan Quddusga qaytib ketdi. U Isroil ustidan hukmronlik qila boshladi.</div>
  <div id="14"><sup><a href="https://www.kitobook.com/compare/book/14/01/14/" title="сравнение переводов, параллельные ссылки">14</a></sup> Sulaymon jang aravalari va otlarni to‘pladi. Uning 1.400 ta jang aravasi va 12.000 ta oti bor edi. Sulaymon bularning bir qismini jang aravalari saqlanadigan shaharlarga va bir qismini Quddusga — o‘zining yoniga joylashtirdi.</div>
  <div id="15"><sup><a href="https://www.kitobook.com/compare/book/14/01/15/" title="сравнение переводов, параллельные ссылки">15</a></sup> Shoh Quddusda kumushu oltinni oddiy tosh bilan baravar qilib qo‘ydi. Sadr yog‘ochlari esa ko‘pligidan Yahudo qir etaklarida o‘sadigan oddiy shikamora–anjir daraxtiga tenglashib qoldi. </div>
  <div id="16"><sup><a href="https://www.kitobook.com/compare/book/14/01/16/" title="сравнение переводов, параллельные ссылки">16</a></sup> Shohning savdogarlari Misrdan va Quvaydan Sulaymon uchun otlar olib kelishardi. Ular otlarni Quvaydan sotib olishardi. </div>
  <div id="17"><sup><a href="https://www.kitobook.com/compare/book/14/01/17/" title="сравнение переводов, параллельные ссылки">17</a></sup> Misrdan keltirgan har bir jang arava uchun 600 kumush tanga, har bir ot uchun 150 kumush tanga to‘lashardi. So‘ng bularni barcha Xet shohlariga va Oram shohlariga sotishardi.</div>
</div>