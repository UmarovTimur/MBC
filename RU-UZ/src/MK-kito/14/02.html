<div itemprop="articleBody" class="text">
  <div id="1"><sup><a href="https://www.kitobook.com/compare/book/14/02/1/" title="сравнение переводов, параллельные ссылки">1</a></sup> Sulaymon Egamizga atab Ma’bad va o‘zi uchun shohona saroy bunyod etishga qaror qildi.</div>
  <div id="2"><sup><a href="https://www.kitobook.com/compare/book/14/02/2/" title="сравнение переводов, параллельные ссылки">2</a></sup> Sulaymon 70.000 yuk tashuvchini, qirlarda tosh kesadigan 80.000 sangtaroshni va bular ustidan nazoratchi qilib 3.600 kishini yolladi.</div>
  <div id="3"><sup><a href="https://www.kitobook.com/compare/book/14/02/3/" title="сравнение переводов, параллельные ссылки">3</a></sup> Sulaymon Tir shohi Xiramga shu xabarni jo‘natdi: “Bir vaqtlar siz otam Dovudga saroyini qurish uchun sadr yog‘ochlarini jo‘natganingiz kabi menga ham sadr yog‘ochlarini jo‘nating.</div>
  <div id="4"><sup><a href="https://www.kitobook.com/compare/book/14/02/4/" title="сравнение переводов, параллельные ссылки">4</a></sup> Men Egam Xudoga atab bir uy qurmoqchiman. U yerda xushbo‘y hidli tutatqilar tutatiladi, doimiy ravishda muqaddas nonlarnazr qilinib, xontaxta ustiga teriladi. Ertalab va kechqurunlari qurbonliklar kuydiriladi, shuningdek, Shabbat kunlarida, yangi oy bayramlarida va Egamiz Xudo belgilagan bayramlarda kuydiriladigan qurbonliklar keltiriladi. Isroil xalqi bularga doimo, avlodlar osha rioya qiladi.</div>
  <div id="5"><sup><a href="https://www.kitobook.com/compare/book/14/02/5/" title="сравнение переводов, параллельные ссылки">5</a></sup> Men qurmoqchi bo‘lgan uy hashamatli bo‘ladi, chunki Xudoyimiz boshqa xudolardan buyukdir.</div>
  <div id="6"><sup><a href="https://www.kitobook.com/compare/book/14/02/6/" title="сравнение переводов, параллельные ссылки">6</a></sup> Lekin kim Unga bir uy qura olar?! U osmonga, hatto osmoni falakka ham sig‘maydi–ku! Men kim bo‘libmanki, Unga uy qura olsam?! Faqat Unga qurbonliklar keltirish uchun bir joy tayyorlay olaman, xolos.</div>
  <div id="7"><sup><a href="https://www.kitobook.com/compare/book/14/02/7/" title="сравнение переводов, параллельные ссылки">7</a></sup> Shunday ekan, menga mohir bir ustani yuboring. U o‘ymakorlikdan bo‘lak, oltin, kumush, bronza va temirga ishlov bera oladigan, safsar, qizil va ko‘k matolar to‘qiy oladigan bo‘lsin. U Yahudo va Quddusda, otam Dovud saralagan mohir ustalarim bilan birga ishlaydi.</div>
  <div id="8"><sup><a href="https://www.kitobook.com/compare/book/14/02/8/" title="сравнение переводов, параллельные ссылки">8</a></sup> Menga Lubnondan sadr, sarv va sandal yog‘ochlarini jo‘nating. Sizning xizmatkorlaringiz Lubnon daraxtlarini kesishga usta ekanini bilaman. Mening odamlarim sizning odamlaringiz bilan birga ishlaydilar.</div>
  <div id="9"><sup><a href="https://www.kitobook.com/compare/book/14/02/9/" title="сравнение переводов, параллельные ссылки">9</a></sup> Ular men uchun katta miqdorda yog‘och tayyorlab berishsin. Men qurmoqchi bo‘lgan uy ulkan va hashamatli bo‘lishi kerak.</div>
  <div id="10"><sup><a href="https://www.kitobook.com/compare/book/14/02/10/" title="сравнение переводов, параллельные ссылки">10</a></sup> Men yog‘och kesadigan xizmatkorlaringizga ish haqi qilib 200.000 tog‘ora yanchilgan bug‘doy, 200.000 tog‘ora arpa, 40.000 ko‘za sharob va 40.000 ko‘za zaytun moyi yuboraman.”</div>
  <div id="11"><sup><a href="https://www.kitobook.com/compare/book/14/02/11/" title="сравнение переводов, параллельные ссылки">11</a></sup> Shundan keyin Tir shohi Xiram maktub orqali Sulaymonga shunday javob berdi: “Egamiz O‘z xalqini sevgani uchun, ular ustidan sizni shoh qildi.”</div>
  <div id="12"><sup><a href="https://www.kitobook.com/compare/book/14/02/12/" title="сравнение переводов, параллельные ссылки">12</a></sup> Xiram yana shu gaplarni aytdi: “Yeru ko‘kni yaratgan Isroil xalqining Xudosi — Egamizga hamdu sanolar bo‘lsin. U shoh Dovudga dono, aqlli, fahm–farosatli o‘g‘il ato qilibdi. Shu o‘g‘il Egamizga atab Ma’badni va o‘zi uchun saroyni bunyod qiladi.</div>
  <div id="13"><sup><a href="https://www.kitobook.com/compare/book/14/02/13/" title="сравнение переводов, параллельные ссылки">13</a></sup> Sizga Xurom ismli aqlli, mohir bir ustani yuboryapman.</div>
  <div id="14"><sup><a href="https://www.kitobook.com/compare/book/14/02/14/" title="сравнение переводов, параллельные ссылки">14</a></sup> Uning onasi — Dan qabilasidan, otasi esa — Tirlik. Uning o‘zi oltin, kumush, bronza, temir, tosh va yog‘ochga ishlov beradigan mohir ustadir. U safsar, ko‘k, qizil matolarni va mayin zig‘ir matoni ham to‘qishni biladi. Shuningdek, turli o‘ymakorlik ishlarni bajara oladi, unga berilgan har qanday naqshni sola oladi. Xurom sizning ustalaringiz va otangiz bo‘lmish xo‘jayinim Dovud yetishtirgan ustalar bilan birga ishlaydi.</div>
  <div id="15"><sup><a href="https://www.kitobook.com/compare/book/14/02/15/" title="сравнение переводов, параллельные ссылки">15</a></sup> Janobi oliylari! O‘zingiz aytgan bug‘doy, arpa, zaytunmoyi, sharobni qullaringizga yuboring.</div>
  <div id="16"><sup><a href="https://www.kitobook.com/compare/book/14/02/16/" title="сравнение переводов, параллельные ссылки">16</a></sup> Sizga kerak bo‘ladigan har qanday daraxtni biz Lubnondan kesib beramiz, yog‘ochlardan sol qilib, dengiz sohili bo‘ylab Yaffaga qadar keltirib beramiz. Siz o‘sha yerdan yog‘ochlarni Quddusga olib ketaverasiz.”</div>
  <div id="17"><sup><a href="https://www.kitobook.com/compare/book/14/02/17/" title="сравнение переводов, параллельные ссылки">17</a></sup> Shundan keyin Sulaymon otasi Dovud singari, Isroil yurtida istiqomat qilayotgan musofirlarning hammasini ro‘yxatga oldi. Musofirlarning soni 153.600 kishi ekan.</div>
  <div id="18"><sup><a href="https://www.kitobook.com/compare/book/14/02/18/" title="сравнение переводов, параллельные ссылки">18</a></sup> Sulaymon ularning 70.000 tasini og‘ir yuk tashuvchi, 80.000 tasini qirlarda tosh kesadigan sangtarosh, 3.600 tasini esa ishlayotganlar ustidan nazoratchi qilib tayinladi.</div>
</div>