<div itemprop="articleBody" class="text">
  <div id="1"><sup><a href="https://www.kitobook.com/compare/book/14/12/1/" title="сравнение переводов, параллельные ссылки">1</a></sup> Raxabom o‘z hukmronligini mustahkamlab, kuchayib ketgach, u bilan birga butun Isroil xalqi Egamizning qonunlaridan yuz o‘girdi.</div>
  <div id="2"><sup><a href="https://www.kitobook.com/compare/book/14/12/2/" title="сравнение переводов, параллельные ссылки">2</a></sup> Ular Egamizga qilgan bevafoligi uchun, Raxabom shohligining beshinchi yilida Misr shohi Shishax Quddusga bostirib keldi.</div>
  <div id="3"><sup><a href="https://www.kitobook.com/compare/book/14/12/3/" title="сравнение переводов, параллельные ссылки">3</a></sup> Shishax o‘zi bilan 1200 jang aravani, 60.000 otliq lashkarni, shuningdek, Misrdan Liviyalik, Suxo‘tlik va Habashistonlik son–sanoqsiz qo‘shinni tortib keldi.</div>
  <div id="4"><sup><a href="https://www.kitobook.com/compare/book/14/12/4/" title="сравнение переводов, параллельные ссылки">4</a></sup> Shishax Yahudoning mustahkam shaharlarini qo‘lga kiritib, Quddusgacha yetib bordi.</div>
  <div id="5"><sup><a href="https://www.kitobook.com/compare/book/14/12/5/" title="сравнение переводов, параллельные ссылки">5</a></sup> Shunda payg‘ambar Shamayo Raxabomning va Yahudo lashkarboshilarining oldiga keldi. Ular o‘sha paytda Shishaxdan qochib, Quddusga to‘planishgan edi. Payg‘ambar Shamayo ularga dedi: — Egamiz shunday demoqda: “Sizlar Meni tark etdingiz, shuning uchun Men ham sizlarni tark etib, Shishaxning qo‘liga beraman.”</div>
  <div id="6"><sup><a href="https://www.kitobook.com/compare/book/14/12/6/" title="сравнение переводов, параллельные ссылки">6</a></sup> Shunda lashkarboshilar bilan shoh o‘zlarining ayblarini tan olib: “Egamiz adolatlidir”, dedilar.</div>
  <div id="7"><sup><a href="https://www.kitobook.com/compare/book/14/12/7/" title="сравнение переводов, параллельные ссылки">7</a></sup> Ular ayblarini tan olganlarini Egamiz ko‘rgach, Shamayoga shu so‘zlarini ayon qildi: “Ular gunohlariga iqror bo‘ldilar, shuning uchun ularni qirib tashlamayman. Shishax hujum qilganda, ularni qisman xalos etaman. Shishaxning qo‘li orqali Quddusga g‘azabimni sochmayman.</div>
  <div id="8"><sup><a href="https://www.kitobook.com/compare/book/14/12/8/" title="сравнение переводов, параллельные ссылки">8</a></sup> Biroq ularni Shishaxga qaram qilib qo‘yaman, shunda ular Menga xizmat qilish bilan boshqa yurtlarning shohlariga xizmat qilish orasidagi farqni bilib oladilar.”</div>
  <div id="9"><sup><a href="https://www.kitobook.com/compare/book/14/12/9/" title="сравнение переводов, параллельные ссылки">9</a></sup> Misr shohi Shishax Quddusga bostirib keldi. U Egamizning uyidagi va saroydagi xazinalarni tortib oldi, qo‘liga nima ilinsa, hammasini oldi. Sulaymon yasattirgan hamma oltin qalqonlarni ham oldi.</div>
  <div id="10"><sup><a href="https://www.kitobook.com/compare/book/14/12/10/" title="сравнение переводов, параллельные ссылки">10</a></sup> Shoh Raxabom oltin qalqonlar o‘rniga bronza qalqonlar yasatdi va ularni shoh saroyi darvozasini qo‘riqlaydigan soqchilar boshliqlari qo‘liga berdi.</div>
  <div id="11"><sup><a href="https://www.kitobook.com/compare/book/14/12/11/" title="сравнение переводов, параллельные ссылки">11</a></sup> Shoh Egamizning uyiga kirganda, soqchilar qalqonlarni ko‘tarib borishar, keyin esa qalqonlarni joyiga eltib qo‘yishardi.</div>
  <div id="12"><sup><a href="https://www.kitobook.com/compare/book/14/12/12/" title="сравнение переводов, параллельные ссылки">12</a></sup> Raxabom ayblarini tan olgani uchun, Egamiz g‘azabidan tushib, Yahudo xalqini tamomila qirib yubormadi. Yahudodagi ahvol yaxshilandi.</div>
  <div id="13"><sup><a href="https://www.kitobook.com/compare/book/14/12/13/" title="сравнение переводов, параллельные ссылки">13</a></sup> Shoh Raxabom Quddusda hukmronlik qilib, kuchayib boraverdi. U taxtga o‘tirgan paytda qirq bir yoshda edi. Uning onasi Ommonlik bo‘lib, ismi Namax edi. Raxabom Quddusda o‘n yetti yil shohlik qildi. Egamiz hamma Isroil qabilalarining shaharlari orasidan Quddus shahrini O‘ziga sajda qilishlari uchun tanlab olgan edi.</div>
  <div id="14"><sup><a href="https://www.kitobook.com/compare/book/14/12/14/" title="сравнение переводов, параллельные ссылки">14</a></sup> Raxabom chin yurakdan Egamizga intilmagani uchun, qabihlik qilaverdi.</div>
  <div id="15"><sup><a href="https://www.kitobook.com/compare/book/14/12/15/" title="сравнение переводов, параллельные ссылки">15</a></sup> Raxabomning butun faoliyati boshdan oxirgacha payg‘ambar Shamayo va valiy Yiddo yozgan nasabnomada bayon etilgan. Raxabom bilan Yeribom butun umri davomida urishib keldilar.</div>
  <div id="16"><sup><a href="https://www.kitobook.com/compare/book/14/12/16/" title="сравнение переводов, параллельные ссылки">16</a></sup> Nihoyat, Raxabom ham olamdan o‘tib, Dovud qal’asida ota–bobolari yoniga dafn qilindi. Uning o‘rniga o‘g‘li Abiyo shoh bo‘ldi.</div>
</div>