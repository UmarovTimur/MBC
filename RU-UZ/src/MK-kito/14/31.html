<div itemprop="articleBody" class="text">
  <div id="1"><sup><a href="https://www.kitobook.com/compare/book/14/31/1/" title="сравнение переводов, параллельные ссылки">1</a></sup> Bayram tugagandan keyin, o‘sha yerdagi butun xaloyiq Yahudo, Benyamin, Efrayim va Manashe hududidagi shaharlarga borib, butsimon toshlarni parchalab tashladilar, Asheraning ustunlarini kesdilar, cajdagohlar va qurbongohlarni vayron qildilar. Bittasini ham qoldirmadilar. Shundan keyin hammasi o‘z shaharlariga, o‘zlarining mulkiga qaytdilar.</div>
  <div id="2"><sup><a href="https://www.kitobook.com/compare/book/14/31/2/" title="сравнение переводов, параллельные ссылки">2</a></sup> Hizqiyo ruhoniylarni va levilarni guruhlarga bo‘ldi. Har bir guruhga quyidagi vazifalarini taqsimlab berdi: EgamizningMa’badi hovlisida quydiriladigan qurbonliklarni va tinchlik qurbonliklarini nazr qilish, u yerda xizmat qilib, hamdu sano va madhiyalar aytish.</div>
  <div id="3"><sup><a href="https://www.kitobook.com/compare/book/14/31/3/" title="сравнение переводов, параллельные ссылки">3</a></sup> Egamizning qonuniga ko‘ra, har kuni ertalab va kechqurun, Shabbat kunlari, yangi oy shodiyonalari va tayinlangan bayram kunlari kuydiriladigan qurbonliklar keltirilishi lozim edi. Shoh Hizqiyo o‘zining shaxsiy mulkidan bu qurbonliklar uchun hayvonlarni berdi.</div>
  <div id="4"><sup><a href="https://www.kitobook.com/compare/book/14/31/4/" title="сравнение переводов, параллельные ссылки">4</a></sup> U Quddusda yashagan xalqqa: “Ruhoniylar va levilarga tegishli ulushni beringlar, toki ular o‘zlarini to‘liq Egamizning qonunlarini bajarishga bag‘ishlasinlar”, deb farmon berdi.</div>
  <div id="5"><sup><a href="https://www.kitobook.com/compare/book/14/31/5/" title="сравнение переводов, параллельные ссылки">5</a></sup> Farmon berilgach, xalq bug‘doyning, sharob, zaytun moyi, asal va dalada yetishitirilgan donlarning birinchi hosilidan mo‘l qilib, olib keldilar. Ular olib kelgan hamma narsaning ushri nihoyatda mo‘l edi.</div>
  <div id="6"><sup><a href="https://www.kitobook.com/compare/book/14/31/6/" title="сравнение переводов, параллельные ссылки">6</a></sup> Yahudo shaharlarida yashagan Isroil va Yahudo xalqi mol–qo‘ylarining ushrini hamda Egasi Xudoga atab bag‘ishlangan in’omlarning ushrini olib kelib, uyum–uyum qildilar.</div>
  <div id="7"><sup><a href="https://www.kitobook.com/compare/book/14/31/7/" title="сравнение переводов, параллельные ссылки">7</a></sup> Xalq in’omlar olib kelishni uchinchi oyda boshlab, yettinchi oyda tugatdi.</div>
  <div id="8"><sup><a href="https://www.kitobook.com/compare/book/14/31/8/" title="сравнение переводов, параллельные ссылки">8</a></sup> Hizqiyo va uning a’yonlari kelib uyum–uyum in’omlarni ko‘rishgach, Egamizga hamdu sano aytib, Isroil xalqini duo qilishdi.</div>
  <div id="9"><sup><a href="https://www.kitobook.com/compare/book/14/31/9/" title="сравнение переводов, параллельные ссылки">9</a></sup> Hizqiyo ruhoniylar va levilardan bu in’omlar haqida so‘raganda,</div>
  <div id="10"><sup><a href="https://www.kitobook.com/compare/book/14/31/10/" title="сравнение переводов, параллельные ссылки">10</a></sup> Zodo‘x xonadonidan bo‘lgan oliy ruhoniy Ozariyo Hizqiyoga shunday javob berdi: “Xalq in’omlarni Egamizning uyiga olib kela boshlaganidan beri, yetarlicha ozuqamiz bor. Juda ko‘p ortib qolgani ham bor. Ha, Egamiz O‘z xalqiga baraka berdi, ortganning ko‘pligini bir ko‘rib qo‘ying.”</div>
  <div id="11"><sup><a href="https://www.kitobook.com/compare/book/14/31/11/" title="сравнение переводов, параллельные ссылки">11</a></sup> Shunda Hizqiyoning buyrug‘i bilan Egamiz uyining hovlisida omborxonalar qurildi.</div>
  <div id="12"><sup><a href="https://www.kitobook.com/compare/book/14/31/12/" title="сравнение переводов, параллельные ссылки">12</a></sup> Bu omborxonalarga hamma hadyalar, ushrlar va bag‘ishlangan in’omlar qo‘yildi. Bularga nazoratchi qilib levi Xonaniyo, uning yordamchisi qilib ukasi Shimax tayinlandi.</div>
  <div id="13"><sup><a href="https://www.kitobook.com/compare/book/14/31/13/" title="сравнение переводов, параллельные ссылки">13</a></sup> Ularning qo‘li ostida quyidagi o‘nta levi ishlaydigan bo‘ldi: Yoxiyol, Ozaziyo, Naxat, Osoyil, Yarimo‘t, Yo‘zabad, Eliel, Yismaxiyo, Maxat va Binayo. Bularning hammasi shoh Hizqiyo va oliy ruhoniy Ozariyo tomonidan tayinlangan edilar.</div>
  <div id="14"><sup><a href="https://www.kitobook.com/compare/book/14/31/14/" title="сравнение переводов, параллельные ссылки">14</a></sup> Ma’badning sharqiy darvozasi darvozaboni Kori Xudoga ko‘ngildan qilingan nazrlar uchun mas’ul edi. Kori levi Yimnaxning o‘g‘li edi. Uning vazifasi Egamizga atalgan in’omlarni va eng muqaddas nazrlarni ruhoniylar va levilarga bo‘lib berish edi.</div>
  <div id="15"><sup><a href="https://www.kitobook.com/compare/book/14/31/15/" title="сравнение переводов, параллельные ссылки">15</a></sup> Uning sodiq yordamchilari Eden, Minyomin, Yeshuva, Shamayo, Emoriyo va Shaxaniyo edilar. Ular ruhoniylarga qarashli shaharlarda xizmat qilib, u yerdagi ruhoniylarning oilalariga guruhlari bo‘yicha ulush taqsimlab berishar edi. Yoshu qariga bir xil ulush ajratishardi:</div>
  <div id="16"><sup><a href="https://www.kitobook.com/compare/book/14/31/16/" title="сравнение переводов, параллельные ссылки">16</a></sup> Egamizning uyidagi xizmatni guruhlari bo‘yicha bajaradigan hamma erkaklarga, shuningdek, nasabnomada nomlari qayd etilgan uch va undan yuqori yoshdagi o‘g‘il bolalarga ulush berishardi.</div>
  <div id="17"><sup><a href="https://www.kitobook.com/compare/book/14/31/17/" title="сравнение переводов, параллельные ссылки">17</a></sup> Ular xonadonlari bo‘yicha ro‘yxatga olingan ruhoniylarga, shuningdek yigirma va undan yuqori yoshdagi levilarga ulush ajratishardi. Levilarning ro‘yxati bajaradigan vazifalari va guruhlari asosida tuzilgan edi.</div>
  <div id="18"><sup><a href="https://www.kitobook.com/compare/book/14/31/18/" title="сравнение переводов, параллельные ссылки">18</a></sup> Nasabnomada nomilari qayd etilgan hamma erkaklarning oilalariga — chaqaloq, xotin, o‘g‘il–qizlariga ham ulush berilardi. Zotan ular o‘zlarini sadoqat bilan poklar edilar.</div>
  <div id="19"><sup><a href="https://www.kitobook.com/compare/book/14/31/19/" title="сравнение переводов, параллельные ссылки">19</a></sup> Shaharlarning chetlarida istiqomat qilgan, Horun naslidan bo‘lgan ruhoniylarga kelsak, ularga ham ulush tarqatadigan odamlar tayinlangan edi. Bu odamlar ruhoniy urug‘idan bo‘lgan har bir erkak zotiga va ro‘yxatga olingan har bir leviga ulush berishar edi.</div>
  <div id="20"><sup><a href="https://www.kitobook.com/compare/book/14/31/20/" title="сравнение переводов, параллельные ссылки">20</a></sup> Shu yo‘sin, Hizqiyo butun Yahudo bo‘ylab ulush tarqatish vazifasini uddaladi. U Egasi Xudo oldida yaxshi, to‘g‘ri va halol ishlar qildi.</div>
  <div id="21"><sup><a href="https://www.kitobook.com/compare/book/14/31/21/" title="сравнение переводов, параллельные ссылки">21</a></sup> Ma’bad xizmatiga, Xudoning qonunlari va amrlariga oid qilgan har bir ishini Xudoga intilgan holda, chin yurakdan qilgani uchun, ko‘p muvaffaqiyatga erishdi.</div>
</div>