<div itemprop="articleBody" class="text">
  <div id="1"><sup><a href="https://www.kitobook.com/compare/book/14/26/1/" title="сравнение переводов, параллельные ссылки">1</a></sup> Shundan keyin Yahudo xalqi o‘n olti yoshli Uzziyoni otasi Emoziyoning o‘rniga shoh qildi.</div>
  <div id="2"><sup><a href="https://www.kitobook.com/compare/book/14/26/2/" title="сравнение переводов, параллельные ссылки">2</a></sup> Emoziyoning vafotidan so‘ng, Uzziyo ilgarilari Yahudoga qarashli bo‘lgan Elet shahrini qo‘lga kiritib, qaytadan qurdi.</div>
  <div id="3"><sup><a href="https://www.kitobook.com/compare/book/14/26/3/" title="сравнение переводов, параллельные ссылки">3</a></sup> Uzziyo shoh bo‘lganda, o‘n olti yoshda edi. U Quddusda ellik ikki yil hukmdorlik qildi. Onasi Qudduslik bo‘lib, ismi Yoxoliyo edi.</div>
  <div id="4"><sup><a href="https://www.kitobook.com/compare/book/14/26/4/" title="сравнение переводов, параллельные ссылки">4</a></sup> Uzziyo ham, otasi Emoziyo kabi, Egamiz oldida to‘g‘ri ishlar qildi.</div>
  <div id="5"><sup><a href="https://www.kitobook.com/compare/book/14/26/5/" title="сравнение переводов, параллельные ссылки">5</a></sup> Xudoning vahiylarini ta’bir qiluvchi Zakariyoning hayot davrida Uzziyo Xudoga intilardi. U Egamizga intilgan paytda, Xudo unga huzur–halovat bag‘ishladi.</div>
  <div id="6"><sup><a href="https://www.kitobook.com/compare/book/14/26/6/" title="сравнение переводов, параллельные ссылки">6</a></sup> Uzziyo Filistlarga qarshi urush boshlab, Gat, Yobnax va Ashdod shaharlarining devorlarini buzib tashladi. U Ashdod hududida va Filistlarga qarashli boshqa joylarda shaharlar qurdi.</div>
  <div id="7"><sup><a href="https://www.kitobook.com/compare/book/14/26/7/" title="сравнение переводов, параллельные ссылки">7</a></sup> U Filistlarga, Gur–Baalda yashaydigan Arablarga va Mavunlarga qarshi urush qilganda, Xudo unga madad berdi.</div>
  <div id="8"><sup><a href="https://www.kitobook.com/compare/book/14/26/8/" title="сравнение переводов, параллельные ссылки">8</a></sup> Ommonliklar Uzziyoga o‘lpon to‘laydigan bo‘ldi. U nihoyatda kuchayib ketganidan, shuhrati Misr chegerasigacha yoyildi.</div>
  <div id="9"><sup><a href="https://www.kitobook.com/compare/book/14/26/9/" title="сравнение переводов, параллельные ссылки">9</a></sup> Bundan tashqari, Uzziyo Quddusdagi Burchak darvozasi, Soylik darvozasi va devorning qayrilgan joyida minoralar qurib, bu minoralarni mustahkamladi.</div>
  <div id="10"><sup><a href="https://www.kitobook.com/compare/book/14/26/10/" title="сравнение переводов, параллельные ссылки">10</a></sup> U sahroda mudofaa qo‘rg‘onlarini qurdirdi. Yahudo qir etaklarida va tekisliklarda boqilgan podalari ko‘p bo‘lgani uchun, ko‘plab sardobalar qazdirdi. Dehqonchilikka ixlos qo‘ygani uchun, adirlaru unumdor yerlarda ekinlar ekdirib, uzumzorlar barpo qildi. U yerda ishlaydigan dehqonu bog‘bonlari bor edi.</div>
  <div id="11"><sup><a href="https://www.kitobook.com/compare/book/14/26/11/" title="сравнение переводов, параллельные ссылки">11</a></sup> Uzziyoning mohir jangchilardan tashkil topgan lashkarlari bor edi. Bu jangchilarni kotib Yaviyol va uning yordamchisi Masiyo safarbar qilib, ularni bo‘linmalarga bo‘lgan edi. Kotib Yaviyol bilan Masiyo Xanoniyoning qo‘li ostida ish olib borar edilar. Xanoniyo shohning a’yoni edi.</div>
  <div id="12"><sup><a href="https://www.kitobook.com/compare/book/14/26/12/" title="сравнение переводов, параллельные ссылки">12</a></sup> Bu saralangan jangchilarga 2.600 urug‘boshi qo‘mondonlik qilardi.</div>
  <div id="13"><sup><a href="https://www.kitobook.com/compare/book/14/26/13/" title="сравнение переводов, параллельные ссылки">13</a></sup> Ularning qo‘li ostida jami 307.500 bahodir jangchi bo‘lib, bu katta lashkar shohni dushmanlaridan himoya qilar edi.</div>
  <div id="14"><sup><a href="https://www.kitobook.com/compare/book/14/26/14/" title="сравнение переводов, параллельные ссылки">14</a></sup> Uzziyo butun lashkarni qalqonlar, nayzalar, dubulg‘alar, sovutlar, kamonlar va sopqon toshlari bilan ta’minlagan edi.</div>
  <div id="15"><sup><a href="https://www.kitobook.com/compare/book/14/26/15/" title="сравнение переводов, параллельные ссылки">15</a></sup> U Quddusdagi minoralar ustiga va shahar devori burchaklariga olimlari kashf etgan o‘q otadigan va katta toshlarni uloqtiradigan qurollarni o‘rnatdi. Xudo unga yordam bergani uchun, u nihoyatda qudratli bo‘lib, shuhrati har yoqqa taraldi.</div>
  <div id="16"><sup><a href="https://www.kitobook.com/compare/book/14/26/16/" title="сравнение переводов, параллельные ссылки">16</a></sup> Uzziyo kuchayib ketgandan keyin, halokatga olib boradigan kiborlikka berildi. U Egamizning Ma’badiga kirib, tutatqi qurbongohida tutatqi tutatdi, shu yo‘sin o‘zining Egasi Xudoga itoatsizlik qildi.</div>
  <div id="17"><sup><a href="https://www.kitobook.com/compare/book/14/26/17/" title="сравнение переводов, параллельные ссылки">17</a></sup> Ruhoniy Ozariyo Egamizning saksonta jasur ruhoniysi bilan birga Uzziyoning ketidan bordi.</div>
  <div id="18"><sup><a href="https://www.kitobook.com/compare/book/14/26/18/" title="сравнение переводов, параллельные ссылки">18</a></sup> Ular shoh Uzziyoga tanbeh berib deyishdi: “Ey shohimiz! Egamizga tutatqi tutatish sizning ishingiz emas. Bu Horun naslidan bo‘lgan ruhoniylarning ishidir. Tutatqi tutatishga ular bag‘ishlanganlar. Qani bo‘ling, bu muqaddas joydan chiqib keting! Siz Parvardigor Egamizga itoatsizlik qildingiz. Bu qilmishingiz uchun Xudo sizni yuksaltirarmidi?!”</div>
  <div id="19"><sup><a href="https://www.kitobook.com/compare/book/14/26/19/" title="сравнение переводов, параллельные ссылки">19</a></sup> Uzziyo o‘sha paytda qo‘lidagi otashkuragi bilan tutatqi tutatishga tayyor bo‘lib turgan edi. U ruhoniylarning tanbehidan qattiq g‘azablandi, shu zahotiyoq peshanasiga yara toshdi. Bu hodisa Egamizning uyidagi tutatqi qurbongohi oldida, ruhoniylarning ko‘z o‘ngida sodir bo‘ldi.</div>
  <div id="20"><sup><a href="https://www.kitobook.com/compare/book/14/26/20/" title="сравнение переводов, параллельные ссылки">20</a></sup> Oliy ruhoniy Ozariyo bilan boshqa ruhoniylar shoh peshanasidagi qo‘rqinchli yaralarni ko‘rishgach, shohni tashqariga olib chiqishga shoshildilar. Shohning o‘zi ham tashqariga otlandi, chunki Egamiz uni jazolagan edi.</div>
  <div id="21"><sup><a href="https://www.kitobook.com/compare/book/14/26/21/" title="сравнение переводов, параллельные ссылки">21</a></sup> Uzziyo umrining oxirigacha teri kasalligidan tuzalmadi. U alohida bir uyda yolg‘iz yashadi. Egamizning uyiga kirish unga man etilgan edi. Yurtdagi xalqni ham, shoh saroyini ham o‘g‘li Yo‘tom boshqarardi.</div>
  <div id="22"><sup><a href="https://www.kitobook.com/compare/book/14/26/22/" title="сравнение переводов, параллельные ссылки">22</a></sup> Uzziyoning boshqa ishlari boshdan oxirgacha Omiz o‘g‘li payg‘ambar Ishayo yozib qoldirgan.</div>
  <div id="23"><sup><a href="https://www.kitobook.com/compare/book/14/26/23/" title="сравнение переводов, параллельные ссылки">23</a></sup> Uzziyo olamdan o‘tib, shohlar qabristoning bir chetiga dafn qilindi. Biroq teri kasalligiga chalingani uchun uni shohlar xilxonasiga qo‘ymadilar. Uning o‘rniga o‘g‘li Yo‘tom shoh bo‘ldi.</div>
</div>