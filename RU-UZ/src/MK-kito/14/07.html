<div itemprop="articleBody" class="text">
  <div id="1"><sup><a href="https://www.kitobook.com/compare/book/14/07/1/" title="сравнение переводов, параллельные ссылки">1</a></sup> Sulaymon ibodat qilib bo‘lishi bilanoq, osmondan alanga tushib, kuydiriladigan va boshqa qurbonliklarni yamlab yubordi. Egamizning ulug‘vorligi Ma’badni to‘ldirdi.</div>
  <div id="2"><sup><a href="https://www.kitobook.com/compare/book/14/07/2/" title="сравнение переводов, параллельные ссылки">2</a></sup> Shuning uchun ruhoniylarEgamizning uyiga kira olmadilar.</div>
  <div id="3"><sup><a href="https://www.kitobook.com/compare/book/14/07/3/" title="сравнение переводов, параллельные ссылки">3</a></sup> Jamiki Isroil xalqi olov tushganini va Egamizning ulug‘vorligi Ma’badni to‘ldirganini ko‘rgach, hammalari yerga muk tushib, ta’zim qildilar va Egamizga sajda qilib, Unga shukrona aytdilar: “Egamiz yaxshidir, Uning sodiq sevgisi abadiydir.”</div>
  <div id="4"><sup><a href="https://www.kitobook.com/compare/book/14/07/4/" title="сравнение переводов, параллельные ссылки">4</a></sup> Shundan keyin shoh va barcha xalq Egamizga atab qurbonlik qildilar.</div>
  <div id="5"><sup><a href="https://www.kitobook.com/compare/book/14/07/5/" title="сравнение переводов, параллельные ссылки">5</a></sup> Shoh Sulaymon 22.000 buqani, 120.000 qo‘yni Egamizga atab qurbonlik qildi. Shu tariqa shoh va butun xalq Xudoning uyini bag‘ishladilar.</div>
  <div id="6"><sup><a href="https://www.kitobook.com/compare/book/14/07/6/" title="сравнение переводов, параллельные ссылки">6</a></sup> Ruhoniylar o‘z joylarini egalladilar. Levilar ham musiqiy asboblarni ko‘tarib, ruhoniylar singari o‘z joylariga turdilar. Dovud bu musiqiy asboblarni Egamizga hamdu sano aytish uchun yasattirgan edi, Dovudning o‘zi Egamizni madh etib, “Uning sodiq sevgisi abadiydir” deb hamdu sano aytganda, o‘sha musiqiy asboblardan foydalangan edi. Xalq tik turar, levilarning qarshisidan joy olgan ruhoniylar esa karnaylar chalardilar.</div>
  <div id="7"><sup><a href="https://www.kitobook.com/compare/book/14/07/7/" title="сравнение переводов, параллельные ссылки">7</a></sup> Sulaymon Egamizning uyi oldidagi hovli o‘rtasini ham muqaddas qildi. So‘ng o‘sha yerda kuydiriladigan qurbonliklar, don nazrlari va tinchlik qurbonliklarining yog‘ini nazr qildi, chunki bularning hammasi u yasattirgan bronza qurbongoh ustiga sig‘magan edi.</div>
  <div id="8"><sup><a href="https://www.kitobook.com/compare/book/14/07/8/" title="сравнение переводов, параллельные ссылки">8</a></sup> Keyin Sulaymon va u bilan birga nihoyatda katta jamoa — Levo–Xomatdan tortib Misr soyligiga qadar yerlarda yashaydigan butun Isroil xalqi yetti kun davomida Chayla bayramini nishonlashdi.</div>
  <div id="9"><sup><a href="https://www.kitobook.com/compare/book/14/07/9/" title="сравнение переводов, параллельные ссылки">9</a></sup> Ular yetti kun qurbongohning Xudoga bag‘ishlanishini nishonlashdi, keyin yana yetti kun Chayla bayramini qilishdi. Chayla bayramidan keyin muqaddas yig‘in qilishdi.</div>
  <div id="10"><sup><a href="https://www.kitobook.com/compare/book/14/07/10/" title="сравнение переводов, параллельные ссылки">10</a></sup> Yettinchi oyning yigirma uchinchi kuni Sulaymon xalqni o‘z uylariga jo‘natdi. Egamizning Dovudga, Sulaymonga va Isroil xalqiga ko‘rsatgan muruvvati tufayli hammaning ko‘ngli shodlikka to‘lgan edi.</div>
  <div id="11"><sup><a href="https://www.kitobook.com/compare/book/14/07/11/" title="сравнение переводов, параллельные ссылки">11</a></sup> Sulaymon Egamizning uyini ham, o‘zining saroyini ham qurib bo‘ldi. Mo‘ljallangan hamma yumushlarni muvaffaqiyat bilan tamom qildi.</div>
  <div id="12"><sup><a href="https://www.kitobook.com/compare/book/14/07/12/" title="сравнение переводов, параллельные ссылки">12</a></sup> Keyin Egamiz kechasi Sulaymonga zohir bo‘lib, unga aytdi: “Menga qilgan iltijolaringni eshitdim, bu uyni O‘zimga qurbonliklar keltiriladigan joy qilib tanladim.</div>
  <div id="13"><sup><a href="https://www.kitobook.com/compare/book/14/07/13/" title="сравнение переводов, параллельные ссылки">13</a></sup> Yomg‘ir yog‘masin deb osmonni berkitganimda, yoki chigirtkalarga yer yuzini yeb bitirishi uchun amr berganimda, yoxud xalqimning orasiga o‘lat kasalini yuborganimda,</div>
  <div id="14"><sup><a href="https://www.kitobook.com/compare/book/14/07/14/" title="сравнение переводов, параллельные ссылки">14</a></sup> Mening nomim bilan atalgan xalqim tavba qilib, Menga iltijo qilsa, Menga yuz burib qabih yo‘llaridan qaytsa, Men osmondan turib ularning iltijolarini eshitaman, gunohlarini kechirib, yurtiga shifo beraman.</div>
  <div id="15"><sup><a href="https://www.kitobook.com/compare/book/14/07/15/" title="сравнение переводов, параллельные ссылки">15</a></sup> Endi sizlarga nazarimni solaman, bu joyda qilgan ibodatlaringizga quloq tutaman.</div>
  <div id="16"><sup><a href="https://www.kitobook.com/compare/book/14/07/16/" title="сравнение переводов, параллельные ссылки">16</a></sup> Men to abad ulug‘lanishim uchun bu uyni tanlab, muqaddas qildim. Bu uydan ko‘zimni uzmayman, qalbim u yerni maskan qiladi.</div>
  <div id="17"><sup><a href="https://www.kitobook.com/compare/book/14/07/17/" title="сравнение переводов, параллельные ссылки">17</a></sup> Agar sen Mening oldimda otang Dovud kabi yursang, Men amr etgan hamma farmonlarimni ijro etsang, qonun–qoidalarimni mahkam tutsang,</div>
  <div id="18"><sup><a href="https://www.kitobook.com/compare/book/14/07/18/" title="сравнение переводов, параллельные ссылки">18</a></sup> shohlik taxtingni abadiy mustahkam qilaman. Shunda otang Dovud bilan tuzgan ahdim, unga: “Sening naslingdan bo‘lgan erkak zoti to abad Isroilda hukmronlik qiladi” deb aytgan gaplarim amalga oshadi.</div>
  <div id="19"><sup><a href="https://www.kitobook.com/compare/book/14/07/19/" title="сравнение переводов, параллельные ссылки">19</a></sup> Bordi–yu, sen yo‘limdan qaytsang, bergan amr va farmonlarimni tark etsang, borib boshqa xudolarga xizmat qilsang, ularga topinsang,</div>
  <div id="20"><sup><a href="https://www.kitobook.com/compare/book/14/07/20/" title="сравнение переводов, параллельные ссылки">20</a></sup> seni O‘zim bergan yurtdan qo‘porib tashlayman. Ulug‘lanishim uchun muqaddas qilgan bu uyni tark etaman. Ana o‘shanda bu uy hammaning og‘zida duv–duv gap bo‘ladi, hamma xalqlar uyimni masxara qiladi.</div>
  <div id="21"><sup><a href="https://www.kitobook.com/compare/book/14/07/21/" title="сравнение переводов, параллельные ссылки">21</a></sup> Hozir ajoyib bo‘lib turgan uyning yonidan o‘tganlar dahshatga tushadilar: — Nimaga ularning Egasi bu yurtni va bu uyni mana shu ahvolga soldi ekan–a? — deydigan bo‘ladilar.</div>
  <div id="22"><sup><a href="https://www.kitobook.com/compare/book/14/07/22/" title="сравнение переводов, параллельные ссылки">22</a></sup> So‘ng yana o‘zlari shunday xulosa chiqaradilar: — E–ha, ular ota–bobolarini Misr yurtidan olib chiqqan, Egasi Xudodan yuz o‘girdilar–ku! Boshqa xudolarga ergashib, o‘sha xudolarga topinib, xizmat etdilar–ku! Qilmishlariga yarasha o‘zlarining Egasi ularning boshiga shu ko‘rgiliklarni solibdi–da.”</div>
</div>