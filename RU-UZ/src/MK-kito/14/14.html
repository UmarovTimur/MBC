<div itemprop="articleBody" class="text">
  <div id="1"><sup><a href="https://www.kitobook.com/compare/book/14/14/1/" title="сравнение переводов, параллельные ссылки">1</a></sup> Abiyo olamdan o‘tdi. Uni Dovud qal’asida ota–bobolari yoniga dafn qildilar, uning o‘rniga o‘g‘li Oso shoh bo‘ldi. Uning hukmronligi davrida yurtda o‘n yil tinchlik, osoyishtalik bo‘ldi.</div>
  <div id="2"><sup><a href="https://www.kitobook.com/compare/book/14/14/2/" title="сравнение переводов, параллельные ссылки">2</a></sup> Oso Egasi Xudoning oldida yaxshi va to‘g‘ri ishlar qildi.</div>
  <div id="3"><sup><a href="https://www.kitobook.com/compare/book/14/14/3/" title="сравнение переводов, параллельные ссылки">3</a></sup> U begona xudolarga atalgan qurbongohlarni va sajdagohlarni yo‘qotdi, butsimon toshlarni parchalab tashladi, Asheraning ustunlarini kesdi.</div>
  <div id="4"><sup><a href="https://www.kitobook.com/compare/book/14/14/4/" title="сравнение переводов, параллельные ссылки">4</a></sup> Oso Yahudo xalqiga: “Ota–bobolaringizning Xudosi — Egamizga yuz buring, Uning qonun va amrlariga rioya qiling”, deb farmon berdi.</div>
  <div id="5"><sup><a href="https://www.kitobook.com/compare/book/14/14/5/" title="сравнение переводов, параллельные ссылки">5</a></sup> U Yahudoning hamma shaharlaridan sajdagohlarni va tutatqi qurbongohlarini yo‘qotdi. Uning hukmronligi davrida shohlikda tinchlik, osoyishtalik bo‘ldi.</div>
  <div id="6"><sup><a href="https://www.kitobook.com/compare/book/14/14/6/" title="сравнение переводов, параллельные ссылки">6</a></sup> Yurtda tinchlik hukmron bo‘lgan paytda, Oso Yahudodagi shaharlarni mustahkamladi. Egamiz unga osoyishtalik ato qilgani uchun, o‘sha yillari urush bo‘lmadi.</div>
  <div id="7"><sup><a href="https://www.kitobook.com/compare/book/14/14/7/" title="сравнение переводов, параллельные ссылки">7</a></sup> U Yahudo xalqiga aytdi: “Kelinglar, shaharlarni devorlar bilan o‘raylik, minoralar quraylik, tambalanadigan darvozalar o‘rnatib, shaharlarni mustahkamlaylik. Biz Egamiz Xudoga itoat qilganimiz uchun, bu yurt hali ham bizniki. Xudo bizga har tarafdan osoyishtalik ato qilgan.” Shunday qilib, ular qurilish qildilar, huzur– halovatga yetishdilar.</div>
  <div id="8"><sup><a href="https://www.kitobook.com/compare/book/14/14/8/" title="сравнение переводов, параллельные ссылки">8</a></sup> Osoning Yahudo qabilasidan 300.000 sipohi bo‘lib, ular qalqon va nayzalar bilan qurollangan edilar. Benyamin qabilasidan esa 280.000 sipohi bo‘lib, ular qalqon va yoylar bilan qurollangan edilar. Ularning hammasi bahodir jangchilar edi.</div>
  <div id="9"><sup><a href="https://www.kitobook.com/compare/book/14/14/9/" title="сравнение переводов, параллельные ссылки">9</a></sup> Habashistonlik Zerax behisob lashkari va 300 jang aravasi bilan Yahudo yurtiga hujum qilib, Morisho shahrigacha bostirib bordi.</div>
  <div id="10"><sup><a href="https://www.kitobook.com/compare/book/14/14/10/" title="сравнение переводов, параллельные ссылки">10</a></sup> Oso unga qarshi yo‘lga otlandi. Ikkala tomon Morisho yaqinidagi Zafito vodiysida saf tortishdi.</div>
  <div id="11"><sup><a href="https://www.kitobook.com/compare/book/14/14/11/" title="сравнение переводов, параллельные ссылки">11</a></sup> Oso o‘zining Egasi Xudoga iltijo qildi: “Ey Egamiz! Yolg‘iz Sengina zaifga kuchli raqibini mag‘lub qilishga yordam bera olasan. Ey Egamiz Xudo! Bizga yordam ber! Biz Senga tayanamiz. Sening noming bilan bu behisob lashkarga qarshi jangga otlandik. Ey Egamiz! Sen bizning Xudoyimizsan. Inson zoti Seni mag‘lub qilishiga yo‘l qo‘yma!”</div>
  <div id="12"><sup><a href="https://www.kitobook.com/compare/book/14/14/12/" title="сравнение переводов, параллельные ссылки">12</a></sup> Oso va Yahudo lashkari hujumni boshlagach, Egamiz Habashistonliklarni mag‘lub qildi. Habashistonliklar qocha boshladilar.</div>
  <div id="13"><sup><a href="https://www.kitobook.com/compare/book/14/14/13/" title="сравнение переводов, параллельные ссылки">13</a></sup> Oso bilan lashkarlari ularni Garorgacha quvib bordilar. Habashistonliklarning birortasi ham qochib qutula olmadi. Ularning hammasi Egamizning va Uning lashkari oldida qirilib ketdi. Yahudo lashkari ko‘p miqdorda o‘lja olib qaytdi.</div>
  <div id="14"><sup><a href="https://www.kitobook.com/compare/book/14/14/14/" title="сравнение переводов, параллельные ссылки">14</a></sup> Garor atrofidagi shaharlarda yashaydigan xalq yuz bergan voqeani eshitib, Egamizdan qo‘rqib qolgan edi. Shu sababdan Yahudo lashkarlari o‘sha shaharlarning hammasini mag‘lub qilib, talon–taroj qildilar, u yerdan mo‘l o‘lja olib ketdilar.</div>
  <div id="15"><sup><a href="https://www.kitobook.com/compare/book/14/14/15/" title="сравнение переводов, параллельные ссылки">15</a></sup> Ular cho‘ponlarning chodirlariga ham hujum qilib, ko‘p miqdorda qo‘y, echki, tuyalarni oldilar. So‘ngra Quddusga qaytib ketdilar.</div>
</div>