<div itemprop="articleBody" class="text">
  <div id="1"><sup><a href="https://www.kitobook.com/compare/book/26/21/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/21/2/" title="сравнение переводов, параллельные ссылки">2</a></sup> “Ey inson, Quddusga yuzlan. Isroil yurtiga va barcha sajdagohlariga qarshi bashorat qil.</div>
  <div id="3"><sup><a href="https://www.kitobook.com/compare/book/26/21/3/" title="сравнение переводов, параллельные ссылки">3</a></sup> Isroil yurtiga qaratib shunday so‘zlarni ayt: Egamiz aytmoqda, Men O‘zim senga qarshi chiqaman! Qilichimni qinidan sug‘urib, hammangizni — solihu fosiqlarni yo‘q qilaman.</div>
  <div id="4"><sup><a href="https://www.kitobook.com/compare/book/26/21/4/" title="сравнение переводов, параллельные ссылки">4</a></sup> Qilichim janubdan shimolgacha bo‘lgan hamma jonzotni qirib tashlaydi.</div>
  <div id="5"><sup><a href="https://www.kitobook.com/compare/book/26/21/5/" title="сравнение переводов, параллельные ссылки">5</a></sup> Shunda hamma Egangiz Men ekanligimni biladi. Ha, Men qilichimni qinidan sug‘uraman! Uni qaytarib joyiga solmayman.”</div>
  <div id="6"><sup><a href="https://www.kitobook.com/compare/book/26/21/6/" title="сравнение переводов, параллельные ссылки">6</a></sup> “Ey inson, siqilgan odamga o‘xshab, chuqur xo‘rsingin, qayg‘urganingni hamma ko‘rsin.</div>
  <div id="7"><sup><a href="https://www.kitobook.com/compare/book/26/21/7/" title="сравнение переводов, параллельные ссылки">7</a></sup> Ular sendan: “Nega xo‘rsinyapsan?” deb so‘rashganda, ularga shunday javob ber: “Noxush bir xabar eshitdim. U amalga oshganda odamlarning yuragi orqaga tortib ketadi, qo‘llarida mador qolmaydi, ruhi tushadi, ishtonlari ho‘l bo‘ladi. Mana o‘sha vaqt yaqinlashib qoldi! U albatta amalga oshadi”, deb aytmoqda Egamiz Rabbiy.</div>
  <div id="8"><sup><a href="https://www.kitobook.com/compare/book/26/21/8/" title="сравнение переводов, параллельные ссылки">8</a></sup> Egamiz menga O‘z so‘zini ayon qildi:</div>
  <div id="9"><sup><a href="https://www.kitobook.com/compare/book/26/21/9/" title="сравнение переводов, параллельные ссылки">9</a></sup> “Ey inson, bashorat qilib ayt: Rabbiy shunday demoqda: Mana, Men qilichimni yaltiratib, charxladim.</div>
  <div id="10"><sup><a href="https://www.kitobook.com/compare/book/26/21/10/" title="сравнение переводов, параллельные ссылки">10</a></sup> Odamlarni qirish uchun qayradim. Chaqmoq kabi chaqnashi uchun yaltiratib tozaladim. Ammo bundan qanday xursand bo‘laylik?! Ey o‘g‘lim Yahudo, Qilichim saltanat hassasini mensimaydi, Har qanday tayoqni pisand qilmaydi.</div>
  <div id="11"><sup><a href="https://www.kitobook.com/compare/book/26/21/11/" title="сравнение переводов, параллельные ссылки">11</a></sup> Mana, qilichim charxlandi, Ishlatish uchun tayyor bo‘ldi. Yaltiratib qayraldi, Qotil uchun hozirlandi.</div>
  <div id="12"><sup><a href="https://www.kitobook.com/compare/book/26/21/12/" title="сравнение переводов, параллельные ссылки">12</a></sup> Ey inson, dod solib faryod qilgin! Zero, qilich xalqimga qarshidir, Barcha Isroil shahzodalariga qarshidir. Ular qilichdan nobud bo‘ladi, Xalq qatorida qirilib ketadi. Endi ko‘ksingga ur!</div>
  <div id="13"><sup><a href="https://www.kitobook.com/compare/book/26/21/13/" title="сравнение переводов, параллельные ссылки">13</a></sup> Bu sinov paytidir! Qilich hatto Yahudoning saltanat hassasini mensimasa nima bo‘ladi?! Saltanatning kuni bitadi”, deb aytmoqda Egamiz Rabbiy.</div>
  <div id="14"><sup><a href="https://www.kitobook.com/compare/book/26/21/14/" title="сравнение переводов, параллельные ссылки">14</a></sup> “Ey inson, bashorat qilgin. Kaftingni kaftingga uravergin, Qilich xalqimni qayta–qayta chopaversin. Bu qirg‘in qilichidir, Qirg‘in–barot qilichidir. U xalqimni har tomondan siqib kelmoqda!</div>
  <div id="15"><sup><a href="https://www.kitobook.com/compare/book/26/21/15/" title="сравнение переводов, параллельные ссылки">15</a></sup> Odamlarning yuragi orqaga tortib ketdi, Ular qo‘rquvdan qoqila boshlashdi. Men qilichimni qirg‘in uchun o‘rnatdim, Shaharning har bir darvozasi oldiga qo‘ydim. Eh, mana qilichim yaltiratib tozalandi. Odamlarni qirish uchun qinidan chiqarildi.</div>
  <div id="16"><sup><a href="https://www.kitobook.com/compare/book/26/21/16/" title="сравнение переводов, параллельные ссылки">16</a></sup> Ey qilichim, o‘ngdagilarni chop! So‘ldagilarni chop! Hammani tig‘dan o‘tkaz!</div>
  <div id="17"><sup><a href="https://www.kitobook.com/compare/book/26/21/17/" title="сравнение переводов, параллельные ссылки">17</a></sup> Men ham kaftimni kaftimga uraman, Shunda jahldan tushaman. Bularni Men, Egangiz aytdim.”</div>
  <div id="18"><sup><a href="https://www.kitobook.com/compare/book/26/21/18/" title="сравнение переводов, параллельные ссылки">18</a></sup> Egamiz menga O‘z so‘zini ayon qildi:</div>
  <div id="19"><sup><a href="https://www.kitobook.com/compare/book/26/21/19/" title="сравнение переводов, параллельные ссылки">19</a></sup> “Ey inson, xaritaga ikki yo‘lni tushir. Bobil shohi bu yo‘llardan yurib, hujum qiladi. Ikkala yo‘l ham bir joydan boshlansin. Yo‘llarning ayrilgan joyiga bir belgi qo‘ygin.</div>
  <div id="20"><sup><a href="https://www.kitobook.com/compare/book/26/21/20/" title="сравнение переводов, параллельные ссылки">20</a></sup> Yo‘llardan biri Bobil shohini Ommon yurtining poytaxti Rabbaga, ikkinchisi Yahudo yurtining mustahkam shahri Quddusga olib borsin.</div>
  <div id="21"><sup><a href="https://www.kitobook.com/compare/book/26/21/21/" title="сравнение переводов, параллельные ссылки">21</a></sup> Hozir Bobil shohi yo‘llar ayrilgan joyda turib, qaysi shaharga hujum qilish kerakligi haqida bosh qotiryapti. U kamon o‘qlarini silkitib, qur’a tashlayapti. But–sanamlarga maslahat solyapti, qurbonlik qilingan hayvonlarning jigariga qarab, fol ochdiryapti.</div>
  <div id="22"><sup><a href="https://www.kitobook.com/compare/book/26/21/22/" title="сравнение переводов, параллельные ссылки">22</a></sup> U o‘ng qo‘li bilan “Quddus” deb yozilgan o‘qni chiqaradi. Quddus atrofiga devorteshar qurollarni o‘rnashtiradi. Lashkariga, o‘ldir, deya buyruq beradi, ularni jangga da’vat qiladi. Darvozani buzadigan qurollarni o‘rnashtiradi, shahar devoriga qiyalatib tuproq uydiradi, qamal inshootlarini qurdiradi.</div>
  <div id="23"><sup><a href="https://www.kitobook.com/compare/book/26/21/23/" title="сравнение переводов, параллельные ссылки">23</a></sup> Quddus aholisi Bobil shohiga sadoqat qasamini ichgani uchun, bu ularga soxta bashoratday tuyuladi. Ammo Bobil shohi ularning aybini yuziga soladi, ularni asir qilib oladi.”</div>
  <div id="24"><sup><a href="https://www.kitobook.com/compare/book/26/21/24/" title="сравнение переводов, параллельные ссылки">24</a></sup> Egamiz Rabbiy shunday demoqda: “Ey xalqim, sen ochiqchasiga isyon ko‘tarib, o‘z aybingni o‘zing fosh qilding. Qilgan har bir ishing bilan gunohlaringni ko‘rsatding. Shu bois sen asirlikka tushasan.”</div>
  <div id="25"><sup><a href="https://www.kitobook.com/compare/book/26/21/25/" title="сравнение переводов, параллельные ссылки">25</a></sup> “Ey buzuq, fosiq Isroil hukmdori, sening kuning bitdi! Oxirgi jazoingning soati yetdi!</div>
  <div id="26"><sup><a href="https://www.kitobook.com/compare/book/26/21/26/" title="сравнение переводов, параллельные ссылки">26</a></sup> Men Egang Rabbiy senga aytyapman: boshingdagi sallangni yech, tojingni olib tashla. Endi hammasi o‘zgaradi, xo‘rlangan odam yuksaladi, yuksalgan odam esa xo‘rlanadi.</div>
  <div id="27"><sup><a href="https://www.kitobook.com/compare/book/26/21/27/" title="сравнение переводов, параллельные ссылки">27</a></sup> Qarang, vayronalar, vayronalar! Ha, Men Quddusni vayron qilaman. Ammo shaharni hukm qiladigan odam kelmaguncha bular sodir bo‘lmaydi. Men shaharni o‘shaning qo‘liga beraman.”</div>
  <div id="28"><sup><a href="https://www.kitobook.com/compare/book/26/21/28/" title="сравнение переводов, параллельные ссылки">28</a></sup> Egamiz menga dedi: “Ey inson, bashorat qilib ayt: Isroilni mazax qilgan Ommon xalqi haqida Egamiz Rabbiy shunday demoqda: Ey qilich, qilich, sen qirg‘in uchun qindan chiqarilding. Odamlarni qirish uchun charxlanding, chaqmoq kabi yashnash uchun yaltiratib tozalanding!</div>
  <div id="29"><sup><a href="https://www.kitobook.com/compare/book/26/21/29/" title="сравнение переводов, параллельные ссылки">29</a></sup> Ommon xalqi sen haqingda yolg‘on vahiylar ko‘ryapti, sen to‘g‘ringda bo‘lmag‘ur follar ochdiryapti. Sen bu yovuz, fosiqlarning boshini chopib tashlaysan! Ularning kuni bitdi, oxirgi jazosining soati yetdi!</div>
  <div id="30"><sup><a href="https://www.kitobook.com/compare/book/26/21/30/" title="сравнение переводов, параллельные ссылки">30</a></sup> Qilichni qiniga solinglar! Ey Ommon xalqi, Men sizni ona yurtingizda, tavallud topgan joyingizda hukm qilaman.</div>
  <div id="31"><sup><a href="https://www.kitobook.com/compare/book/26/21/31/" title="сравнение переводов, параллельные ссылки">31</a></sup> Ustingizga g‘azabimni sochaman, qahrimning olovini sizga ufuraman. Sizni shafqatsizlarning qo‘liga beraman, o‘sha mohir qotillarga topshiraman.</div>
  <div id="32"><sup><a href="https://www.kitobook.com/compare/book/26/21/32/" title="сравнение переводов, параллельные ссылки">32</a></sup> Sizlar olovga yem bo‘lasiz, qoningiz ona yurtingizda to‘kiladi. Siz haqingizdagi xotira abadiy o‘chadi. Bularni Men, Egangiz aytdim.”</div>
</div>