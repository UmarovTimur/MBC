<div itemprop="articleBody" class="text">
  <div id="1"><sup><a href="https://www.kitobook.com/compare/book/26/09/1/" title="сравнение переводов, параллельные ссылки">1</a></sup> Men Xudoning jarangdor ovozini eshitdim. U baland ovozda dedi: “Ey shaharni jazolash uchun tayinlanganlar, qurollaringizni olinglar. Bu yerga kelinglar!”</div>
  <div id="2"><sup><a href="https://www.kitobook.com/compare/book/26/09/2/" title="сравнение переводов, параллельные ссылки">2</a></sup> Shu onda shimoldagi Yuqori darvoza tomonidan olti kishi keldi. Har birining qo‘lida halokatli quroli bor edi. Ularning orasida zig‘ir tolasidan to‘qilgan libos kiygan, beliga esa kotiblik asboblarini taqib olgan bir kimsa ham bor edi. Kelgan odamlarning hammasi ichkariga kirib, bronza qurbongohning yoniga borib turishdi.</div>
  <div id="3"><sup><a href="https://www.kitobook.com/compare/book/26/09/3/" title="сравнение переводов, параллельные ссылки">3</a></sup> Karublar ustidagi Isroil Xudosining ulug‘vorligi o‘z joyidan ko‘tarilib, uyning ostonasiga bordi. So‘ng Egamiz zig‘ir libos kiygan kishini chaqirib,</div>
  <div id="4"><sup><a href="https://www.kitobook.com/compare/book/26/09/4/" title="сравнение переводов, параллельные ссылки">4</a></sup> dedi: “Borib shaharning hamma joyini aylanib chiq. Shaharda qilinayotgan jirkanch ishlardan siqilib, zorlangan kishilarning peshanasiga belgi qo‘y.”</div>
  <div id="5"><sup><a href="https://www.kitobook.com/compare/book/26/09/5/" title="сравнение переводов, параллельные ссылки">5</a></sup> Qurollangan olti kishiga esa Egamizning shunday deganini eshitdim: “Unga ergashinglar. Butun shaharni aylanib chiqinglar. Odamlarni o‘ldiringlar, ularga achinmanglar, rahm qilmanglar.</div>
  <div id="6"><sup><a href="https://www.kitobook.com/compare/book/26/09/6/" title="сравнение переводов, параллельные ссылки">6</a></sup> Qariyalarni, yigitu qizlarni, ayolu bolalarni, hammasini o‘ldiringlar, ammo peshanasiga belgi qo‘yilgan bironta odamga ham zarar yetkazmanglar. Buyrug‘imni bajarishni shu yerdan, muqaddas maskanimdan boshlanglar.” Shunday qilib, ular qirg‘inni Egamizning uyi oldida bo‘lgan oqsoqollardan boshladilar.</div>
  <div id="7"><sup><a href="https://www.kitobook.com/compare/book/26/09/7/" title="сравнение переводов, параллельные ссылки">7</a></sup> Egamiz dedi: “Uyimni harom qilinglar! Hovlini jasadlarga to‘ldiringlar. Qani boshlanglar!” Qurollangan odamlar shaharga borib, u yerdagilarni halok qildilar.</div>
  <div id="8"><sup><a href="https://www.kitobook.com/compare/book/26/09/8/" title="сравнение переводов, параллельные ссылки">8</a></sup> Ular buyruq bajargani ketganlarida, men yolg‘iz o‘zim qoldim. Men yerga muk tushib, Xudoga iltijo qildim: “Yo Egamiz Rabbiy! Sen g‘azabingni Quddusga sochib, Isroilning qolgan– qutgan xalqini ham yo‘q qilib yubormoqchimisan?”</div>
  <div id="9"><sup><a href="https://www.kitobook.com/compare/book/26/09/9/" title="сравнение переводов, параллельные ссылки">9</a></sup> U menga shunday javob berdi: “Isroil va Yahudo xalqlari og‘ir gunohga qo‘l urishdi. Ular butun yurtni qonga belashdi, Quddus shahrini adolatsizlikka to‘ldirishdi. Ular: “Egamiz yurtimizni tark etgan, U bizni ko‘rmayapti”, deb aytishyapti.</div>
  <div id="10"><sup><a href="https://www.kitobook.com/compare/book/26/09/10/" title="сравнение переводов, параллельные ссылки">10</a></sup> Men esa ularga achinmayman, rahm qilmayman. Qilgan barcha qilmishlariga yarasha jazosini beraman.”</div>
  <div id="11"><sup><a href="https://www.kitobook.com/compare/book/26/09/11/" title="сравнение переводов, параллельные ссылки">11</a></sup> Shu orada zig‘ir libosli, beliga kotib asboblarini taqib olgan kishi qaytib kelib, “Amrlaringizni bajo ayladim”, dedi.</div>
</div>