<div itemprop="articleBody" class="text">
  <div id="1"><sup><a href="https://www.kitobook.com/compare/book/26/19/1/" title="сравнение переводов, параллельные ссылки">1</a></sup> Egamiz menga Isroilning ikki shahzodasi uchun marsiya aytishimni buyurdi:</div>
  <div id="2"><sup><a href="https://www.kitobook.com/compare/book/26/19/2/" title="сравнение переводов, параллельные ссылки">2</a></sup> Sening onang qo‘rqmas bir sher edi! U sherlar orasida o‘rnashdi, Yosh sherlar orasida bolalarini o‘stirdi.</div>
  <div id="3"><sup><a href="https://www.kitobook.com/compare/book/26/19/3/" title="сравнение переводов, параллельные ссылки">3</a></sup> Bitta bolasi kuchli bir sher bo‘ldi. U ov qilishni o‘rgandi, Odamxo‘rlik qila boshladi.</div>
  <div id="4"><sup><a href="https://www.kitobook.com/compare/book/26/19/4/" title="сравнение переводов, параллельные ссылки">4</a></sup> Buni xalqlar eshitdilar, Sherni tuzog‘iga tushirdilar. Uni zanjirband qilib, Misrga olib ketdilar.</div>
  <div id="5"><sup><a href="https://www.kitobook.com/compare/book/26/19/5/" title="сравнение переводов, параллельные ссылки">5</a></sup> Ona sher umidi puchga chiqqanini ko‘rdi, Orzusi ushalmaganini bildi. Shunda boshqa bolasini o‘stirdi, Uni kuchli bir sher qildi.</div>
  <div id="6"><sup><a href="https://www.kitobook.com/compare/book/26/19/6/" title="сравнение переводов, параллельные ссылки">6</a></sup> U katta bo‘lgach, Boshqa sherlar ila izg‘iydigan bo‘ldi. Ov qilishni o‘rgandi, Odamxo‘rlik qila boshladi.</div>
  <div id="7"><sup><a href="https://www.kitobook.com/compare/book/26/19/7/" title="сравнение переводов, параллельные ссылки">7</a></sup> Qal’alarini buzar edi, Shaharlarini vayron qilardi. Yurt va uning butun aholisi U o‘kirganda dahshatga tushardi.</div>
  <div id="8"><sup><a href="https://www.kitobook.com/compare/book/26/19/8/" title="сравнение переводов, параллельные ссылки">8</a></sup> Atrofdagi hududlardan xalqlar Unga hujum qildilar. Ustiga to‘r tashlab, Tuzog‘iga tushirdilar.</div>
  <div id="9"><sup><a href="https://www.kitobook.com/compare/book/26/19/9/" title="сравнение переводов, параллельные ссылки">9</a></sup> Zanjirband qilib, qafasga soldilar, Bobil shohi huzuriga olib bordilar. Isroil tog‘larida uning tovushi Boshqa eshitilmasin, deya Uni zindonga tashladilar.</div>
  <div id="10"><sup><a href="https://www.kitobook.com/compare/book/26/19/10/" title="сравнение переводов, параллельные ссылки">10</a></sup> Sening onang uzumzordagi tokday edi, Ariq bo‘yiga o‘tqazilgan edi. Suvga miriqqanidan Sernovdayu serhosil edi.</div>
  <div id="11"><sup><a href="https://www.kitobook.com/compare/book/26/19/11/" title="сравнение переводов, параллельные ссылки">11</a></sup> Baquvvat novdalari Saltanat hassalariga aylandi. Qalin shox–shabbadan ham baland ko‘tarildi. Balandligi, serbargligi bilan Ko‘zga tashlanib turar edi.</div>
  <div id="12"><sup><a href="https://www.kitobook.com/compare/book/26/19/12/" title="сравнение переводов, параллельные ссылки">12</a></sup> Ammo g‘azab ichra tok sug‘urib tashlandi, Yerga uloqtirib yuborildi. Sharqdan esgan shamol hosilini quritdi, Baquvvat novdalari sinib quridi. Hammasini olov yamlab yubordi.</div>
  <div id="13"><sup><a href="https://www.kitobook.com/compare/book/26/19/13/" title="сравнение переводов, параллельные ссылки">13</a></sup> Endi bu tok sahroga o‘tqazilgan. Ha, quruq, suvsagan cho‘lga ekilgan.</div>
  <div id="14"><sup><a href="https://www.kitobook.com/compare/book/26/19/14/" title="сравнение переводов, параллельные ссылки">14</a></sup> Uning poyasidan olov chiqdi, Novdalaru mevalarini kuydirib yubordi. Bironta baquvvat novdasi qolmadi, Saltanat hassasiga yaramaydigan bo‘ldi. Bu marsiya qo‘shig‘idir, u motam ohangida kuylanadi.</div>
</div>