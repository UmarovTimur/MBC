<div itemprop="articleBody" class="text">
  <div id="1"><sup><a href="https://www.kitobook.com/compare/book/26/44/1/" title="сравнение переводов, параллельные ссылки">1</a></sup> O‘sha odam meni Ma’badning sharq tomonidagi tashqi darvoza binosi yoniga olib bordi. Biroq darvoza yopiq edi.</div>
  <div id="2"><sup><a href="https://www.kitobook.com/compare/book/26/44/2/" title="сравнение переводов, параллельные ссылки">2</a></sup> Egamiz menga shunday dedi: “Bu darvoza doim yopiq tursin, uni ocha ko‘rmanglar. Birorta odam bu darvozadan foydalanmasin. Men, Isroil xalqining Xudosi — Egangiz bu darvozadan kirganim uchun, u yopiqligicha qolsin.</div>
  <div id="3"><sup><a href="https://www.kitobook.com/compare/book/26/44/3/" title="сравнение переводов, параллельные ссылки">3</a></sup> Faqatgina hukmdoringiz shu darvoza binosining ichida o‘tirib, Mening huzurimda muqaddas taomni tanovul qilishi mumkin. Darvoza binosiga u dahliz orqali kirib, yana o‘sha yo‘l bilan chiqib ketadi.”</div>
  <div id="4"><sup><a href="https://www.kitobook.com/compare/book/26/44/4/" title="сравнение переводов, параллельные ссылки">4</a></sup> So‘ng o‘sha odam meni shimoliy darvoza orqali Ma’bad oldiga olib bordi. Vo ajabo! Egamizning ulug‘vorligi Ma’badni to‘ldirganini ko‘rdim! Men muk tushdim.</div>
  <div id="5"><sup><a href="https://www.kitobook.com/compare/book/26/44/5/" title="сравнение переводов, параллельные ссылки">5</a></sup> Egamiz menga dedi: “Ey inson, gaplarimni qulog‘ingga quyib ol. Men senga Ma’badimning qonun–qoidalarini tushuntiraman. Ma’badga kim kirishi mumkin–u, kim kirishi mumkin emasligini yaxshilab eslab qol.</div>
  <div id="6"><sup><a href="https://www.kitobook.com/compare/book/26/44/6/" title="сравнение переводов, параллельные ссылки">6</a></sup> Isyonkor Isroil xalqiga ayt: “Egamiz Rabbiy shunday demoqda: jirkanch ishlaringizni bas qilinglar!</div>
  <div id="7"><sup><a href="https://www.kitobook.com/compare/book/26/44/7/" title="сравнение переводов, параллельные ссылки">7</a></sup> Qurbonliklarning qoni va yog‘i Menga taqdim qilinayotgan paytda, sizlar yuragi va tanasi sunnat qilinmagan musofirlarni dargohimga olib kirib, Ma’badimni bulg‘adingiz. Jirkanch odatlaringiz bilan ahdimni buzdingiz.</div>
  <div id="8"><sup><a href="https://www.kitobook.com/compare/book/26/44/8/" title="сравнение переводов, параллельные ссылки">8</a></sup> Muqaddas nazrlarimga oid talablarimni bajarmay, musofirlarni Ma’badimdagi xizmatga tayinladingiz.”</div>
  <div id="9"><sup><a href="https://www.kitobook.com/compare/book/26/44/9/" title="сравнение переводов, параллельные ссылки">9</a></sup> Egamiz Rabbiy shunday demoqda: “Yuragi va tanasi sunnat qilinmagan bironta musofir Ma’badimga kirmaydi. Bu Isroil xalqi orasida yashagan musofirlarga ham taalluqlidir.”</div>
  <div id="10"><sup><a href="https://www.kitobook.com/compare/book/26/44/10/" title="сравнение переводов, параллельные ссылки">10</a></sup> Isroil xalqi haq yo‘ldan ozganda, ba’zi bir levilar ham Mendan yuz o‘girib, butlarga sig‘ina boshlagan edilar. Buning uchun Men ularni jazosiz qoldirmayman.</div>
  <div id="11"><sup><a href="https://www.kitobook.com/compare/book/26/44/11/" title="сравнение переводов, параллельные ссылки">11</a></sup> Ular Ma’badimda xizmat qilaveradilar: darvozabonlar bo‘ladilar, Ma’bad ichida xizmat qiladilar. Kuydiriladigan va boshqa qurbonliklar uchun keltirilgan hayvonlarni so‘yadilar, Ma’badga kelgan odamlarga xizmat qiladilar.</div>
  <div id="12"><sup><a href="https://www.kitobook.com/compare/book/26/44/12/" title="сравнение переводов, параллельные ссылки">12</a></sup> Ammo ular butlarga sajda qilgan Isroil xalqiga xizmat qilib, xalqni gunohga botirganlari uchun, Men, Egangiz Rabbiy, qasam ichib aytamanki, ular o‘z jazosini tortadilar.</div>
  <div id="13"><sup><a href="https://www.kitobook.com/compare/book/26/44/13/" title="сравнение переводов, параллельные ссылки">13</a></sup> Men ularni ruhoniylikdan chetlashtiraman. Ular endi na huzurimga kiradilar, na muqaddas narsalarimga, na eng muqaddas nazrlarimga qo‘l tekkizadilar. Jirkanch odatlari uchun tortadigan jazosi shu bo‘ladi, ular isnodga qoladilar.</div>
  <div id="14"><sup><a href="https://www.kitobook.com/compare/book/26/44/14/" title="сравнение переводов, параллельные ссылки">14</a></sup> Shunga qaramay, Ma’baddagi hamma yumushlarni bajaraveradilar.</div>
  <div id="15"><sup><a href="https://www.kitobook.com/compare/book/26/44/15/" title="сравнение переводов, параллельные ссылки">15</a></sup> Isroil xalqi Mendan yuz o‘girganda, Zodo‘x naslidan bo‘lgan levi ruhoniylari Ma’badimdagi xizmatlarini sadoqat bilan bajarib keldilar. Shunday ekan, ular doimo Mening xizmatimda bo‘ladilar. Huzurimda turib, qurbonliklarning qonini va yog‘ini Menga taqdim qiladilar”, deb aytmoqda Egamiz Rabbiy.</div>
  <div id="16"><sup><a href="https://www.kitobook.com/compare/book/26/44/16/" title="сравнение переводов, параллельные ссылки">16</a></sup> “Ma’badimga kiradigan, dasturxonim yoniga borib, Menga xizmat qiladigan o‘shalardir. Ular Mening talablarimni bajarishlari shart.</div>
  <div id="17"><sup><a href="https://www.kitobook.com/compare/book/26/44/17/" title="сравнение переводов, параллельные ссылки">17</a></sup> Ular Ma’badning ichki hovlisiga kirganlarida egnilariga zig‘ir matosidan tikilgan liboslarni kiyib olishsin. Ma’bad ichkarisida yoki ichki hovlida xizmat qilganlarida ustilarida bironta junli kiyim bo‘lmasin.</div>
  <div id="18"><sup><a href="https://www.kitobook.com/compare/book/26/44/18/" title="сравнение переводов, параллельные ссылки">18</a></sup> Boshlariga zig‘ir salla o‘rab, ichlaridan zig‘ir ishton kiyib olishsin. Terlatadigan birorta kiyim kiyishmasin.</div>
  <div id="19"><sup><a href="https://www.kitobook.com/compare/book/26/44/19/" title="сравнение переводов, параллельные ссылки">19</a></sup> Tashqi hovliga, xaloyiq oldiga chiqishlaridan oldin xizmat vaqtida kiygan kiyimlarini yechib, muqaddas hujralarda qoldirishsin. Ustilariga boshqa kiyimlarni kiyib olishsin, toki muqaddas kiyimlarda xaloyiq oldiga chiqib, odamlarga shikast yetkazishmasin.</div>
  <div id="20"><sup><a href="https://www.kitobook.com/compare/book/26/44/20/" title="сравнение переводов, параллельные ссылки">20</a></sup> Ruhoniylar sochlarini o‘z vaqtida kaltalatib turishsin. Soch qirdirish va soch o‘stirish ularga man etilgan.</div>
  <div id="21"><sup><a href="https://www.kitobook.com/compare/book/26/44/21/" title="сравнение переводов, параллельные ссылки">21</a></sup> Ichki hovliga kirishlaridan oldin sharob ichishmasin.</div>
  <div id="22"><sup><a href="https://www.kitobook.com/compare/book/26/44/22/" title="сравнение переводов, параллельные ссылки">22</a></sup> Beva yoki eridan ajrashgan ayolga uylanishmasin. O‘z nikohiga faqat Isroil xalqidan bo‘lgan bokira qizni yoki boshqa ruhoniyning bevasini olishsin.</div>
  <div id="23"><sup><a href="https://www.kitobook.com/compare/book/26/44/23/" title="сравнение переводов, параллельные ссылки">23</a></sup> Xalqimga muqaddas va oddiy narsaning farqini, halol bilan haromning farqini o‘rgatishsin.</div>
  <div id="24"><sup><a href="https://www.kitobook.com/compare/book/26/44/24/" title="сравнение переводов, параллельные ссылки">24</a></sup> Xalqimga qozi bo‘lishsin, arzlarni qonunlarimga muvofiq hal etishsin. Men tayin etgan bayramlarga oid qonun va farmonlarimga rioya qilishsin. Shabbat kunini muqaddas saqlashsin.</div>
  <div id="25"><sup><a href="https://www.kitobook.com/compare/book/26/44/25/" title="сравнение переводов, параллельные ссылки">25</a></sup> Marhumga yaqinlashib bulg‘anmasin. Vafot etgan odam ruhoniyning otasi, onasi, farzandi, aka–ukasi yoki turmush qurmagan opa–singlisi bo‘lsagina, ruhoniy marhumga yaqinlashib, bulg‘anishi mumkin.</div>
  <div id="26"><sup><a href="https://www.kitobook.com/compare/book/26/44/26/" title="сравнение переводов, параллельные ссылки">26</a></sup> Bunday hollarda u poklanish marosimini ado etishi shart. Yetti kundan keyin</div>
  <div id="27"><sup><a href="https://www.kitobook.com/compare/book/26/44/27/" title="сравнение переводов, параллельные ссылки">27</a></sup> Ma’badning ichki hovlisiga kirib, poklanish qurbonligini keltirsin. Shundan keyingina u Ma’badda yana xizmat qila oladi”, deb aytmoqda Egamiz Rabbiy.</div>
  <div id="28"><sup><a href="https://www.kitobook.com/compare/book/26/44/28/" title="сравнение переводов, параллельные ссылки">28</a></sup> “Ruhoniylarga Isroil xalqi orasidan hech qanday ulush berilmasin. Ularning mulki ham, ulushi ham Menman.</div>
  <div id="29"><sup><a href="https://www.kitobook.com/compare/book/26/44/29/" title="сравнение переводов, параллельные ссылки">29</a></sup> Don nazri, gunoh va ayb qurbonliklari ularning rizqidir. Isroil xalqi Menga atagan har bir narsa ruhoniylarga tegishli bo‘lsin.</div>
  <div id="30"><sup><a href="https://www.kitobook.com/compare/book/26/44/30/" title="сравнение переводов, параллельные ссылки">30</a></sup> Ilk hosilning va hamma nazrlarning eng yaxshisi ruhoniylarniki bo‘lsin. Xamirning birinchi zuvalasidan yopilgan nonni ruhoniylarga nazr qilib beringlar, shunda Xudoning barakasi xonadoningizdan arimaydi.</div>
  <div id="31"><sup><a href="https://www.kitobook.com/compare/book/26/44/31/" title="сравнение переводов, параллельные ссылки">31</a></sup> Harom o‘lgan yoki yovvoyi hayvon g‘ajigan jonivorning go‘shtini tanovul qilish ruhoniylarga taqiqlangan.</div>
</div>