<div itemprop="articleBody" class="text">
  <div id="1"><sup><a href="https://www.kitobook.com/compare/book/26/24/1/" title="сравнение переводов, параллельные ссылки">1</a></sup> Surgun bo‘lgan paytimizning to‘qqizinchi yili o‘ninchi oyning o‘ninchi kunida Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/24/2/" title="сравнение переводов, параллельные ссылки">2</a></sup> “Ey inson, bu kunning sanasini yozib qo‘y, chunki Bobil shohi bugun Quddusni qamal qildi.</div>
  <div id="3"><sup><a href="https://www.kitobook.com/compare/book/26/24/3/" title="сравнение переводов, параллельные ссылки">3</a></sup> Bu isyonkor xalqimga matal so‘zlab ayt: Egangiz Rabbiy shunday demoqda: o‘choqqa o‘t yoqing, qozonga suv quying.</div>
  <div id="4"><sup><a href="https://www.kitobook.com/compare/book/26/24/4/" title="сравнение переводов, параллельные ссылки">4</a></sup> Qozon ichiga eng yaxshi go‘shtlardan — son va yelka go‘shtlaridan soling, ilikli suyaklar bilan qozonni to‘ldiring.</div>
  <div id="5"><sup><a href="https://www.kitobook.com/compare/book/26/24/5/" title="сравнение переводов, параллельные ссылки">5</a></sup> Suruvning sara qo‘chqoridan so‘ying, o‘choqqa ko‘proq o‘tin yig‘ing, qozondagi suvni qaynating, go‘shtu suyaklarni obdan pishiring.</div>
  <div id="6"><sup><a href="https://www.kitobook.com/compare/book/26/24/6/" title="сравнение переводов, параллельные ссылки">6</a></sup> Egamiz Rabbiy shunday demoqda: “Qotillar shahri Quddusning holiga voy! Bu shahar qasmoqli qozon kabidir, uning qasmog‘i ketmaydigan bo‘lib qolgan. Qani, qozonni bir chekkadan bo‘shating, qo‘lingizga nima ilinsa, olib ketavering.</div>
  <div id="7"><sup><a href="https://www.kitobook.com/compare/book/26/24/7/" title="сравнение переводов, параллельные ссылки">7</a></sup> Shahar ichida qotillik qilindi, odamlarning qoni qoyatoshga to‘kildi. O‘sha qon yerga to‘kilganda edi, tuproq bilan ko‘milib ketardi.</div>
  <div id="8"><sup><a href="https://www.kitobook.com/compare/book/26/24/8/" title="сравнение переводов, параллельные ссылки">8</a></sup> Men qonni o‘sha qoya ustida qoldirdim, uni yashirib bo‘lmaydi. Men uni ko‘rganimda g‘azabim alanga oladi, u Meni qotillardan qasos olishga undaydi.”</div>
  <div id="9"><sup><a href="https://www.kitobook.com/compare/book/26/24/9/" title="сравнение переводов, параллельные ссылки">9</a></sup> Shuning uchun Egamiz Rabbiy aytmoqda: “Qotillar shahri Quddusning holiga voy! Men O‘zim o‘tinni baland qilib uyaman.</div>
  <div id="10"><sup><a href="https://www.kitobook.com/compare/book/26/24/10/" title="сравнение переводов, параллельные ссылки">10</a></sup> Qani, shox– shabbalarni yig‘ayin, olov yoqayin! Go‘shtni obdan pishiray, ziravorlardan solay. Suyaklar esa olovda yonib yo‘q bo‘lsin.</div>
  <div id="11"><sup><a href="https://www.kitobook.com/compare/book/26/24/11/" title="сравнение переводов, параллельные ссылки">11</a></sup> Qozonni bo‘shatayin, ko‘mir ustiga qo‘yayin! Temir qozonni qizarguncha qizdirayin. Ichidagi iflosliklari erib ketsin, qasmoqlari olovda kuyib, yo‘q bo‘lsin.</div>
  <div id="12"><sup><a href="https://www.kitobook.com/compare/book/26/24/12/" title="сравнение переводов, параллельные ссылки">12</a></sup> Eh, O‘zimni behuda urintiribman. Qozonning qalin qasmog‘i ketmadi. Uni qasmog‘i bilan olovga tashlanglar!</div>
  <div id="13"><sup><a href="https://www.kitobook.com/compare/book/26/24/13/" title="сравнение переводов, параллельные ссылки">13</a></sup> Ey Quddus, sen behayoliging bilan o‘zingni bulg‘ading. Men seni tozalab ko‘rdim, ammo sen haromligingcha qolding. Endi ustingga O‘z qahrimni sochmagunimcha sen poklanmaysan.</div>
  <div id="14"><sup><a href="https://www.kitobook.com/compare/book/26/24/14/" title="сравнение переводов, параллельные ссылки">14</a></sup> Men, Egangiz shunday dedim. Aytganlarimni amalga oshiradigan vaqti keldi. Endi O‘zimni tutib turmayman. Senga achinmayman, O‘z shaxtimdan qaytmayman. Tutgan yo‘llaringga, qilgan qilmishlaringga yarasha seni jazolayman”, deb aytmoqda Egamiz Rabbiy.</div>
  <div id="15"><sup><a href="https://www.kitobook.com/compare/book/26/24/15/" title="сравнение переводов, параллельные ссылки">15</a></sup> Egamiz menga O‘z so‘zini ayon qildi:</div>
  <div id="16"><sup><a href="https://www.kitobook.com/compare/book/26/24/16/" title="сравнение переводов, параллельные ссылки">16</a></sup> “Ey inson, Men o‘lat yuborib, seni ko‘zing quvonchidan judo qilaman. Ammo sen aza tutma, faryod qilma, ko‘z yosh to‘kma.</div>
  <div id="17"><sup><a href="https://www.kitobook.com/compare/book/26/24/17/" title="сравнение переводов, параллельные ссылки">17</a></sup> Ingragan tovush chiqarma, o‘lgan aziz odaming uchun motam tutma. Sallangni yechma, oyoq yalang yurma. Yuzingni yopma, ta’ziyaxonalarda yeyiladigan ovqatdan yema.”</div>
  <div id="18"><sup><a href="https://www.kitobook.com/compare/book/26/24/18/" title="сравнение переводов, параллельные ссылки">18</a></sup> Ertalab men xaloyiqqa gapirdim. O‘sha kuni kechqurun esa mening xotinim olamdan o‘tdi. Ertasi kuni men Xudoning aytganini qildim.</div>
  <div id="19"><sup><a href="https://www.kitobook.com/compare/book/26/24/19/" title="сравнение переводов, параллельные ссылки">19</a></sup> Odamlar mendan: “Nimaga bunday qilyapsan? Bu bilan bizga biron narsa aytmoqchimisan?” deb so‘radilar.</div>
  <div id="20"><sup><a href="https://www.kitobook.com/compare/book/26/24/20/" title="сравнение переводов, параллельные ссылки">20</a></sup> Men ularga shunday javob berdim: Egamiz menga O‘z so‘zini ayon qilib,</div>
  <div id="21"><sup><a href="https://www.kitobook.com/compare/book/26/24/21/" title="сравнение переводов, параллельные ссылки">21</a></sup> Isroil xalqiga shu gaplarni aytib qo‘yishimni buyurdi. Egamiz Rabbiy shunday demoqda: “Faxrlanadigan qo‘rg‘oningiz, ko‘zingiz quvonchi, yuragingiz orzusi bo‘lmish muqaddas maskanimni Men harom qildiraman. Quddusda qolgan o‘g‘il–qizlaringiz qilichdan halok bo‘ladi.”</div>
  <div id="22"><sup><a href="https://www.kitobook.com/compare/book/26/24/22/" title="сравнение переводов, параллельные ссылки">22</a></sup> Shunda men nima qilgan bo‘lsam sizlar shuni qilasizlar. Sizlar yuzingizni yopmaysizlar, ta’ziyaxonalarda yeyiladigan ovqatdan yemaysizlar.</div>
  <div id="23"><sup><a href="https://www.kitobook.com/compare/book/26/24/23/" title="сравнение переводов, параллельные ссылки">23</a></sup> Sallangizni yechmaysizlar, oyoq yalang yurmaysizlar, aza tutmaysizlar, faryod qilmaysizlar. Gunohlaringiz sizlarni adoyi tamom qiladi, dardingizni bir–biringizga ingrab aytasizlar.</div>
  <div id="24"><sup><a href="https://www.kitobook.com/compare/book/26/24/24/" title="сравнение переводов, параллельные ссылки">24</a></sup> Men sizlar uchun bir alomat bo‘laman, men hozir nima qilayotgan bo‘lsam sizlar ham shuni qilasizlar. O‘sha vaqt kelganda bu ishlarni Egangiz Rabbiy qilganini bilib olasizlar.</div>
  <div id="25"><sup><a href="https://www.kitobook.com/compare/book/26/24/25/" title="сравнение переводов, параллельные ссылки">25</a></sup> Egamiz menga shunday dedi: “Ey inson, Men xalqimning qo‘rg‘onini, zavqu shuhratini, ko‘z quvonchi, yurak orzusi bo‘lmish Ma’badni vayron qilgan kunim o‘g‘il–qizlarini ham qirdirib tashlayman.</div>
  <div id="26"><sup><a href="https://www.kitobook.com/compare/book/26/24/26/" title="сравнение переводов, параллельные ссылки">26</a></sup> Qirg‘indan qochib qutulgan bir odam o‘sha kuni yoningga keladi. U bo‘lib o‘tgan voqealarni senga so‘zlab beradi.</div>
  <div id="27"><sup><a href="https://www.kitobook.com/compare/book/26/24/27/" title="сравнение переводов, параллельные ссылки">27</a></sup> Shunda sen yana tilga kirasan. Kelgan o‘sha odam bilan gaplashasan, boshqa sukut saqlamaysan. Xullas, xalqim uchun bir alomat bo‘lasan, shunda Egangiz Men ekanligimni ular bilib oladilar.”</div>
</div>