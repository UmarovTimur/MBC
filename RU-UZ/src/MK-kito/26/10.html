<div itemprop="articleBody" class="text">
  <div id="1"><sup><a href="https://www.kitobook.com/compare/book/26/10/1/" title="сравнение переводов, параллельные ссылки">1</a></sup> Qarasam, karublar tepasidagi gumbaz uzra zangori yoqutga o‘xshash bir narsa paydo bo‘ldi. O‘sha narsa taxt shaklida edi.</div>
  <div id="2"><sup><a href="https://www.kitobook.com/compare/book/26/10/2/" title="сравнение переводов, параллельные ссылки">2</a></sup> Xudo zig‘ir libos kiygan kishiga shunday dedi: “Qani bo‘l, karublar ostidagi g‘ildiraklar orasiga kirib, u yerdan bir hovuch yonayotgan qo‘mirdan olib chiq. Ko‘mirni shaharning hamma yog‘iga sochib tashla.” O‘sha kishi g‘ildiraklar orasiga kirib ketdi. Men esa uni kuzatib turdim.</div>
  <div id="3"><sup><a href="https://www.kitobook.com/compare/book/26/10/3/" title="сравнение переводов, параллельные ссылки">3</a></sup> U kirgan paytda karublar Egamiz uyining janub tomonida turgan edilar, ichki hovlini esa bulut qoplagan edi.</div>
  <div id="4"><sup><a href="https://www.kitobook.com/compare/book/26/10/4/" title="сравнение переводов, параллельные ссылки">4</a></sup> So‘ng Egamizning ulug‘vorligi karublar uzra ko‘tarilib, uyning ostonasiga borib to‘xtadi. Shu onda uy bulutga to‘ldi, butun hovli Egamizning ulug‘vorligidan chaqnab yorishib ketdi.</div>
  <div id="5"><sup><a href="https://www.kitobook.com/compare/book/26/10/5/" title="сравнение переводов, параллельные ссылки">5</a></sup> Karublar qanotlarini qimirlatganlarida shunday shovqin ko‘tarilar ediki, uni hatto tashqi hovlidan turib eshitsa ham bo‘lar edi. Bu shovqin Qodir Xudoning ovoziga o‘xshab ketar edi.</div>
  <div id="6"><sup><a href="https://www.kitobook.com/compare/book/26/10/6/" title="сравнение переводов, параллельные ссылки">6</a></sup> Egamiz zig‘ir libos kiygan kishiga: “Karublarning o‘rtasiga kir, g‘ildiraklar orasidagi yonayotgan ko‘mirdan olib chiq”, deb amr berganda, o‘sha kishi bitta g‘ildirakning oldiga borib turdi.</div>
  <div id="7"><sup><a href="https://www.kitobook.com/compare/book/26/10/7/" title="сравнение переводов, параллельные ссылки">7</a></sup> Shunda karublardan biri qo‘lini uzatib, biroz yonayotgan ko‘mirdan oldi–da, zig‘ir libos kiygan kishining qo‘liga tutdi. U kishi yonayotgan ko‘mirni olib ketdi.</div>
  <div id="8"><sup><a href="https://www.kitobook.com/compare/book/26/10/8/" title="сравнение переводов, параллельные ссылки">8</a></sup> Har bir karubning qanoti ostida inson qo‘liga o‘xshagan qo‘li bor edi.</div>
  <div id="9"><sup><a href="https://www.kitobook.com/compare/book/26/10/9/" title="сравнение переводов, параллельные ссылки">9</a></sup> Qarasam, karublar yonida to‘rtta g‘ildirak turibdi. Har bir karubning yonida bittadan g‘ildirak bor edi. G‘ildiraklar qimmatbaho toshday tovlanardi.</div>
  <div id="10"><sup><a href="https://www.kitobook.com/compare/book/26/10/10/" title="сравнение переводов, параллельные ссылки">10</a></sup> To‘rttala g‘ildirakning ko‘rinishiga kelsak, ular bir–biriga o‘xshar edi. Har bir g‘ildirakning ichida ko‘ndalangiga solingan yana bittadan g‘ildiragi bor edi.</div>
  <div id="11"><sup><a href="https://www.kitobook.com/compare/book/26/10/11/" title="сравнение переводов, параллельные ссылки">11</a></sup> Ular harakatga kelganda to‘rt tomonga yura olar edi, yurganda burilmasdi. Karubning yuzi qayerga yo‘naltirilgan bo‘lsa, hammasi burilmay o‘sha tomonga yurishardi.</div>
  <div id="12"><sup><a href="https://www.kitobook.com/compare/book/26/10/12/" title="сравнение переводов, параллельные ссылки">12</a></sup> Karublarning butun badanlari, orqalari, qo‘llari, qanotlari hatto to‘rttala g‘ildiragi ham ko‘z bilan qoplangan edi.</div>
  <div id="13"><sup><a href="https://www.kitobook.com/compare/book/26/10/13/" title="сравнение переводов, параллельные ссылки">13</a></sup> G‘ildiraklarning nomi “Aylanadigan g‘ildiraklar” ekanligini men eshitib qoldim.</div>
  <div id="14"><sup><a href="https://www.kitobook.com/compare/book/26/10/14/" title="сравнение переводов, параллельные ссылки">14</a></sup> Har bir karubning to‘rttadan yuzi bor edi: birinchi yuz — karubning yuzi, ikkinchi yuz — odamning yuzi, uchinchi yuz — sherning yuzi va nihoyat to‘rtinchi yuz burgutning yuzi edi.</div>
  <div id="15"><sup><a href="https://www.kitobook.com/compare/book/26/10/15/" title="сравнение переводов, параллельные ссылки">15</a></sup> Karublar zamin uzra ko‘tarildilar. Men Kavor daryosi bo‘yida ko‘rgan jonli mavjudotlar mana shu karublar ekan.</div>
  <div id="16"><sup><a href="https://www.kitobook.com/compare/book/26/10/16/" title="сравнение переводов, параллельные ссылки">16</a></sup> Karublar yurganlarida, g‘ildiraklar ham yonlarida yurardi. Qanot yozib ko‘tarilganlarida, g‘ildiraklar ham ulardan ayrilmasdi.</div>
  <div id="17"><sup><a href="https://www.kitobook.com/compare/book/26/10/17/" title="сравнение переводов, параллельные ссылки">17</a></sup> Xullas, karublar to‘xtaganda, ular ham to‘xtar edi, ko‘tarilganda ular ham birga ko‘tarilar edi, chunki jonli mavjudotlarning ruhi g‘ildiraklarda edi.</div>
  <div id="18"><sup><a href="https://www.kitobook.com/compare/book/26/10/18/" title="сравнение переводов, параллельные ссылки">18</a></sup> Egamizning ulug‘vorligi uy ostonasidan chiqib, karublar uzra to‘xtadi.</div>
  <div id="19"><sup><a href="https://www.kitobook.com/compare/book/26/10/19/" title="сравнение переводов, параллельные ссылки">19</a></sup> Men buni tomosha qilib turganimda, karublar qanotlarini yozdilar, zamin uzra ko‘tarilib, g‘ildiraklari bilan birga uydan chiqib ketdilar. Karublar Egamiz uyining sharkiy darvozasi yonida to‘xtab qoldilar. Isroil Xudosining ulug‘vorligi ularning ustida edi.</div>
  <div id="20"><sup><a href="https://www.kitobook.com/compare/book/26/10/20/" title="сравнение переводов, параллельные ссылки">20</a></sup> Bu jonli mavjudotlarni men Kavor daryosi bo‘yida ko‘rgan edim. O‘shanda ham ular Isroil Xudosining oyog‘i ostida edilar. Bu mavjudotlar karublar ekanligini men endi tushunib olgan edim,</div>
  <div id="21"><sup><a href="https://www.kitobook.com/compare/book/26/10/21/" title="сравнение переводов, параллельные ссылки">21</a></sup> chunki har bir karubning to‘rtta yuzi, to‘rtta qanoti xamda qanotlari ostida odam qo‘liga o‘xshagan qo‘llari bor edi.</div>
  <div id="22"><sup><a href="https://www.kitobook.com/compare/book/26/10/22/" title="сравнение переводов, параллельные ссылки">22</a></sup> Ularning yuz tuzilishi men Kavor daryosi bo‘yida ko‘rgan mavjudotlarniki bilan bir xil edi. Har bir mavjudot old tomonga qarab yurar edi.</div>
</div>