<div itemprop="articleBody" class="text">
  <div id="1"><sup><a href="https://www.kitobook.com/compare/book/26/07/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/07/2/" title="сравнение переводов, параллельные ссылки">2</a></sup> “Ey inson, Egang RabbiyIsroil yurti haqida shunday deb aytmoqda: Kuni bitdi! Butun yurtning kuni yetdi!</div>
  <div id="3"><sup><a href="https://www.kitobook.com/compare/book/26/07/3/" title="сравнение переводов, параллельные ссылки">3</a></sup> Ey Isroil, sening kuning bitdi, Men qahrimni ustingga sochaman. Tutgan yo‘ling uchun seni hukm qilaman, jirkanch odatlaring uchun jazolayman.</div>
  <div id="4"><sup><a href="https://www.kitobook.com/compare/book/26/07/4/" title="сравнение переводов, параллельные ссылки">4</a></sup> Senga achinmayman, rahm ham qilmayman. Tutgan yo‘ling uchun, jirkanch odatlaring uchun adabingni beraman. O‘shanda Egang Men ekanligimni bilib olasan.”</div>
  <div id="5"><sup><a href="https://www.kitobook.com/compare/book/26/07/5/" title="сравнение переводов, параллельные ссылки">5</a></sup> Egamiz Rabbiy shunday deb aytmoqda: “Dahshatli kulfat! Mana, kulfat kelmoqda!</div>
  <div id="6"><sup><a href="https://www.kitobook.com/compare/book/26/07/6/" title="сравнение переводов, параллельные ссылки">6</a></sup> Kuning bitdi! Evoh, kuning bitdi! Mana, balo boshingga yetdi!</div>
  <div id="7"><sup><a href="https://www.kitobook.com/compare/book/26/07/7/" title="сравнение переводов, параллельные ссылки">7</a></sup> Ey, yurtda yashovchi odam, halokating keldi! Tog‘larda xursandchilik emas, sarosima hukm suradigan kun keldi.</div>
  <div id="8"><sup><a href="https://www.kitobook.com/compare/book/26/07/8/" title="сравнение переводов, параллельные ссылки">8</a></sup> Ko‘p o‘tmay seni g‘azabimga giriftor etaman, jahlimdan tushmagunimcha qahrimni ustingga sochaman. Tutgan yo‘ling uchun seni hukm qilaman, jirkanch odatlaring uchun jazolayman.</div>
  <div id="9"><sup><a href="https://www.kitobook.com/compare/book/26/07/9/" title="сравнение переводов, параллельные ссылки">9</a></sup> Senga achinmayman, rahm qilmayman. Tutgan yo‘ling uchun, jirkanch odatlaring uchun adabingni beraman. O‘shanda seni jazolagan Egang Men ekanligimni bilib olasan.</div>
  <div id="10"><sup><a href="https://www.kitobook.com/compare/book/26/07/10/" title="сравнение переводов, параллельные ссылки">10</a></sup> Ana, kulfat kuni yetib keldi! Halokat boshingga tushdi! Zo‘ravonlik gulladi, mag‘rurlik kurtakladi.</div>
  <div id="11"><sup><a href="https://www.kitobook.com/compare/book/26/07/11/" title="сравнение переводов, параллельные ссылки">11</a></sup> Zo‘ravonlik fosiqlikni jazolaydigan xivichga aylandi. Bu odamlarning birontasi omon qolmaydi. To‘kinligu boyligi, dabdabasi yo‘q bo‘ladi.</div>
  <div id="12"><sup><a href="https://www.kitobook.com/compare/book/26/07/12/" title="сравнение переводов, параллельные ссылки">12</a></sup> O‘sha vaqt keldi! O‘sha kun yaqinlashdi! Xaridor xarid qilgan narsasidan quvonmasin, sotuvchi ko‘rgan zararidan g‘am chekmasin. Mening g‘azabim butun olomon ustiga birday yog‘iladi.</div>
  <div id="13"><sup><a href="https://www.kitobook.com/compare/book/26/07/13/" title="сравнение переводов, параллельные ссылки">13</a></sup> Sotuvchi bilan xaridor tirik qolgan taqdirda ham, sotuvchi sotgan yerini qaytarib ololmaydi. Butun olomonga tegishli bu bashoratni qaytarib bo‘lmaydi. Gunoh qilganlari uchun ularning birortasi o‘z hayotini saqlab qololmaydi.</div>
  <div id="14"><sup><a href="https://www.kitobook.com/compare/book/26/07/14/" title="сравнение переводов, параллельные ссылки">14</a></sup> Burg‘ular chalindi, hammasi tayyor bo‘ldi. Ammo jangga hech kim kirmadi, chunki Mening g‘azabim butun olomon ustiga yog‘iladi.</div>
  <div id="15"><sup><a href="https://www.kitobook.com/compare/book/26/07/15/" title="сравнение переводов, параллельные ссылки">15</a></sup> Ko‘chada jang bo‘lmoqda. Ichkarida ocharchiligu o‘lat hukm surmoqda. Daladagilar jangda halok bo‘ladilar, shahardagilar ocharchiligu o‘latdan o‘ladilar.</div>
  <div id="16"><sup><a href="https://www.kitobook.com/compare/book/26/07/16/" title="сравнение переводов, параллельные ссылки">16</a></sup> Omon qolganlar dashtdagi kabutarlarday tog‘larga qochadi. Ular gunoh qilganlari uchun ingraydi.</div>
  <div id="17"><sup><a href="https://www.kitobook.com/compare/book/26/07/17/" title="сравнение переводов, параллельные ссылки">17</a></sup> Odamlarning qo‘llarida mador qolmaydi, ishtonlari ho‘l bo‘ladi.</div>
  <div id="18"><sup><a href="https://www.kitobook.com/compare/book/26/07/18/" title="сравнение переводов, параллельные ссылки">18</a></sup> Ular qanorga o‘ranishadi, dahshat ularning yopinchig‘i bo‘ladi. Yuzlari shuvut, boshi kal bo‘ladi.</div>
  <div id="19"><sup><a href="https://www.kitobook.com/compare/book/26/07/19/" title="сравнение переводов, параллельные ссылки">19</a></sup> Kumushlarini ko‘chaga uloqtirishadi, oltini axlat kabi bo‘ladi. Egamizning g‘azab kunida kumushu oltini ularga najot bera olmaydi. Ularning nafsini qondirmaydi, och qorinlarini to‘yg‘izmaydi. Ha, oltinu kumush xalqimga to‘g‘onoq bo‘ldi.</div>
  <div id="20"><sup><a href="https://www.kitobook.com/compare/book/26/07/20/" title="сравнение переводов, параллельные ссылки">20</a></sup> Ular ko‘z–ko‘z qilib yurgan chiroyli oltin bezaklaridan makruh xudolaru jirkanch butlarni yasadilar. Shu sababdan Men boyliklarini ular uchun axlat kabi qilaman.”</div>
  <div id="21"><sup><a href="https://www.kitobook.com/compare/book/26/07/21/" title="сравнение переводов, параллельные ссылки">21</a></sup> “Men o‘sha boyliklarni kelgindilarga o‘lja qilib beraman, dunyoning fosiqlariga talataman. Ular xalqimning bisotini harom qiladilar.</div>
  <div id="22"><sup><a href="https://www.kitobook.com/compare/book/26/07/22/" title="сравнение переводов, параллельные ссылки">22</a></sup> Men xalqimdan yuzimni o‘giraman. Shunda ular aziz uyimni bulg‘aydilar. Ha, zo‘ravonlar bostirib kelib, uni bulg‘aydilar.”</div>
  <div id="23"><sup><a href="https://www.kitobook.com/compare/book/26/07/23/" title="сравнение переводов, параллельные ссылки">23</a></sup> “Xalqim uchun zanjirlar tayyorlang! Zero, yurtda qotillik avjga chiqqan. Quddus shahri zo‘ravonlikka to‘lgan.</div>
  <div id="24"><sup><a href="https://www.kitobook.com/compare/book/26/07/24/" title="сравнение переводов, параллельные ссылки">24</a></sup> Men yurtimga eng vahshiy xalqlarni boshlab kelaman. Ular xalqimning uylariga egalik qilishadi. Men kuchlilarning mag‘rurligiga chek qo‘yaman. Xalqimning sajdagohlari harom qilinadi.</div>
  <div id="25"><sup><a href="https://www.kitobook.com/compare/book/26/07/25/" title="сравнение переводов, параллельные ссылки">25</a></sup> Dahshatu alam xalqimni qamrab oladi. Ular tinchlikka intilishadi, ammo tinchlik bo‘lmaydi.</div>
  <div id="26"><sup><a href="https://www.kitobook.com/compare/book/26/07/26/" title="сравнение переводов, параллельные ссылки">26</a></sup> Kulfat ketidan kulfat keladi, mish–mish ketidan mish–mish tarqaladi. Odamlar bashorat qidirib, payg‘ambar oldiga behuda borishadi. Ruhoniylar ta’limot berishga, oqsoqollar maslahat berishga ojiz bo‘ladilar.</div>
  <div id="27"><sup><a href="https://www.kitobook.com/compare/book/26/07/27/" title="сравнение переводов, параллельные ссылки">27</a></sup> Shunda shoh qayg‘uga botadi, shahzodalar tushkunlikka tushadilar. Qo‘rqqandan yurt ahlining qo‘li titraydi. Men ularni qilgan qilmishlariga yarasha jazolayman. Ular boshqalarni qanday hukm qilgan bo‘lsa, Men ham ularni xuddi shunday hukm qilaman. O‘shanda Egasi Men ekanligimni bilib oladilar.</div>
</div>