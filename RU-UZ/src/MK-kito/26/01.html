<div itemprop="articleBody" class="text">
  <div id="1"><sup><a href="https://www.kitobook.com/compare/book/26/01/1/" title="сравнение переводов, параллельные ссылки">1</a></sup> O‘ttizinchi yil, to‘rtinchi oyning beshinchi kuni. Men, Buzi o‘g‘li ruhoniy Hizqiyol, surgunda yashayotgan odamlar bilan birga Bobildagi Kavor daryosining bo‘yida edim. Shunda osmon qopqasi ochildi–da, Xudodan menga vahiylar keldi. Bu voqea shoh Yohayixin surgundaligining beshinchi yilida sodir bo‘ldi. O‘sha kuni Kavor daryosi bo‘yida Egamiz menga O‘z so‘zini ayon qildi. Men Egamizning qudratini yaqqol sezib turar edim.</div>
  <div id="2"><sup><a href="https://www.kitobook.com/compare/book/26/01/2/" title="сравнение переводов, параллельные ссылки">2</a></sup> -</div>
  <div id="3"><sup><a href="https://www.kitobook.com/compare/book/26/01/3/" title="сравнение переводов, параллельные ссылки">3</a></sup> -</div>
  <div id="4"><sup><a href="https://www.kitobook.com/compare/book/26/01/4/" title="сравнение переводов, параллельные ссылки">4</a></sup> Qarasam, shimoldan bo‘ron turdi. Ulkan bir bulutdan chaqmoq chaqar edi, bulut atrofi yarqirab turardi. Bulutning olovli markazi sayqal misday tovlanardi.</div>
  <div id="5"><sup><a href="https://www.kitobook.com/compare/book/26/01/5/" title="сравнение переводов, параллельные ссылки">5</a></sup> O‘shaning o‘rtasida men to‘rtta jonli mavjudotni ko‘rdim. Ular inson qiyofasida edi. </div>
  <div id="6"><sup><a href="https://www.kitobook.com/compare/book/26/01/6/" title="сравнение переводов, параллельные ссылки">6</a></sup> Ammo har birining to‘rtta yuzi va to‘rtta qanoti bor edi.</div>
  <div id="7"><sup><a href="https://www.kitobook.com/compare/book/26/01/7/" title="сравнение переводов, параллельные ссылки">7</a></sup> Ularning oyoqlari tekis bo‘lib, buzoqning tuyoqlariga o‘xshash tuyoqlari bor edi. Tuyoqlar yaltiroq bronza kabi tovlanib turardi. </div>
  <div id="8"><sup><a href="https://www.kitobook.com/compare/book/26/01/8/" title="сравнение переводов, параллельные ссылки">8</a></sup> Qanotlari ostida odam qo‘liga o‘xshagan qo‘llari bor edi. </div>
  <div id="9"><sup><a href="https://www.kitobook.com/compare/book/26/01/9/" title="сравнение переводов, параллельные ссылки">9</a></sup> Mavjudotlar bir–biriga orqa o‘girib turar edilar, qanotlarining uchlari bir–biriga tegib turardi. Ular har tomonga birgalikda yurardilar, yurganlarida burilmas edilar. </div>
  <div id="10"><sup><a href="https://www.kitobook.com/compare/book/26/01/10/" title="сравнение переводов, параллельные ссылки">10</a></sup> Mavjudotlarning yuzlariga kelsak, ular to‘rt xil edi: old tomonida inson yuzi, o‘ng tomonida sher yuzi, chap tomonida buqa yuzi va orqa tomonida burgut yuzi bor edi. </div>
  <div id="11"><sup><a href="https://www.kitobook.com/compare/book/26/01/11/" title="сравнение переводов, параллельные ссылки">11</a></sup> Mavjudotlarning bir juft qanoti tepaga yoyilgan bo‘lib, yonidagi mavjudotlarning qanotlariga tegib turardi. Qolgan bir juft qanoti esa tanasini yopib turardi. </div>
  <div id="12"><sup><a href="https://www.kitobook.com/compare/book/26/01/12/" title="сравнение переводов, параллельные ссылки">12</a></sup> Mavjudotlar to‘g‘riga qarab yurishar edi. Ruh ularni qayerga yo‘naltirsa, ular o‘sha yerga borishardi, yurganda burilmasdi. </div>
  <div id="13"><sup><a href="https://www.kitobook.com/compare/book/26/01/13/" title="сравнение переводов, параллельные ссылки">13</a></sup> Jonli mavjudotlarning ko‘rinishi yonayotgan ko‘mirga yoki mash’alaga o‘xshar edi. Mavjudotlarning orasida olov aylanib yurardi. Bu olov chaqnardi, undan chaqmoq chaqib turar edi. </div>
  <div id="14"><sup><a href="https://www.kitobook.com/compare/book/26/01/14/" title="сравнение переводов, параллельные ссылки">14</a></sup> Mavjudotlarning o‘zlari ham chaqmoq tezligi bilan u yerdan bu yerga borib kelishardi.</div>
  <div id="15"><sup><a href="https://www.kitobook.com/compare/book/26/01/15/" title="сравнение переводов, параллельные ссылки">15</a></sup> Men to‘rtta mavjudotni tomosha qilib turganimda, mavjudotlar yonidagi g‘ildiraklarni ko‘rdim. Har bir mavjudotning yonida bittadan g‘ildirak bor edi. G‘ildiraklar yerga tegib turardi. </div>
  <div id="16"><sup><a href="https://www.kitobook.com/compare/book/26/01/16/" title="сравнение переводов, параллельные ссылки">16</a></sup> To‘rttala g‘ildirakning ko‘rinishi va tuzilishi bir xil edi. Ular qimmatbaho toshday tovlanardi. Har bir g‘ildirakning ichida ko‘ndalangiga solingan yana bittadan g‘ildiragi bor edi. </div>
  <div id="17"><sup><a href="https://www.kitobook.com/compare/book/26/01/17/" title="сравнение переводов, параллельные ссылки">17</a></sup> Shu sababdan g‘ildiraklar harakatga kelganda, to‘rt tomonga yura olar edi, yurganda burilmasdi.</div>
  <div id="18"><sup><a href="https://www.kitobook.com/compare/book/26/01/18/" title="сравнение переводов, параллельные ссылки">18</a></sup> G‘ildiraklarning gardishlari baland va bahaybat edi. Ularning gir aylanasi ko‘zlar bilan qoplangan edi.</div>
  <div id="19"><sup><a href="https://www.kitobook.com/compare/book/26/01/19/" title="сравнение переводов, параллельные ссылки">19</a></sup> Jonli mavjudotlar yurganda, yonlaridagi g‘ildiraklar ham harakatga kelardi. Yerdan ko‘tarilganda, g‘ildiraklar ham ular bilan birga ko‘tarilardi. </div>
  <div id="20"><sup><a href="https://www.kitobook.com/compare/book/26/01/20/" title="сравнение переводов, параллельные ссылки">20</a></sup> Mavjudotlardagi ruh g‘ildiraklarda ham edi. Shu sababdan ruh mavjudotlarni qayerga yo‘naltirsa, mavjudotlar o‘sha yerga borishardi, g‘ildiraklar ham ular bilan birga harakatga kelardi. </div>
  <div id="21"><sup><a href="https://www.kitobook.com/compare/book/26/01/21/" title="сравнение переводов, параллельные ссылки">21</a></sup> Mavjudotlar yurganda, ular ham yurar edi, to‘xtaganda to‘xtar edi, yerdan ko‘tarilganda ko‘tarilar edi.</div>
  <div id="22"><sup><a href="https://www.kitobook.com/compare/book/26/01/22/" title="сравнение переводов, параллельные ссылки">22</a></sup> Mavjudotlarning boshlari uzra gumbazga o‘xshash bir narsa bor edi, o‘sha narsa billurdek tovlanardi. </div>
  <div id="23"><sup><a href="https://www.kitobook.com/compare/book/26/01/23/" title="сравнение переводов, параллельные ссылки">23</a></sup> Qanotlarini yoygan mavjudotlar gumbaz ostida edi. Ularning qanotlari bir–biriga tegib turardi. Ikkinchi juft qanotlari esa badanlarini yopib turardi. </div>
  <div id="24"><sup><a href="https://www.kitobook.com/compare/book/26/01/24/" title="сравнение переводов, параллельные ссылки">24</a></sup> Ular qanot qoqib uchardilar. Qoqqan qanotlarining tovushi shovullagan dengiz tovushiday, Qodir Xudoning gumburlagan ovoziday, ulkan lashkarning shovqin–suroniday edi. Mavjudotlar to‘xtaganda qanotlarini yig‘ishtirib olishardi.</div>
  <div id="25"><sup><a href="https://www.kitobook.com/compare/book/26/01/25/" title="сравнение переводов, параллельные ссылки">25</a></sup> Ular to‘xtab, qanotlarini yig‘ishtirib oldilar. Shunda boshlari tepasidagi gumbaz uzra bir ovoz yangradi. </div>
  <div id="26"><sup><a href="https://www.kitobook.com/compare/book/26/01/26/" title="сравнение переводов, параллельные ссылки">26</a></sup> Gumbaz ustida zangori yoqutdan yasalgan taxtga o‘xshash bir narsa bor edi. Taxt ustida inson qiyofasidagi bir zot o‘tirardi. </div>
  <div id="27"><sup><a href="https://www.kitobook.com/compare/book/26/01/27/" title="сравнение переводов, параллельные ссылки">27</a></sup> O‘sha kimsaning belidan yuqori qismi sayqal misday yarqirardi, atrofini olov o‘ragandi. Belidan pastki qismi esa otash kabi porlardi. Uning butun borlig‘i nur taratib turardi.</div>
  <div id="28"><sup><a href="https://www.kitobook.com/compare/book/26/01/28/" title="сравнение переводов, параллельные ссылки">28</a></sup> O‘sha nur yomg‘irdan keyin bulutlar orasida paydo bo‘ladigan kamalakdek jilvalanardi. Bu yog‘du Egamizning ulug‘vorligini aks etardi. Men buni ko‘rishim bilanoq yerga muk tushdim, so‘ng bir ovoz eshitdim. </div>
</div>