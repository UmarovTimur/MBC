<div itemprop="articleBody" class="text">
  <div id="1"><sup><a href="https://www.kitobook.com/compare/book/26/18/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/18/2/" title="сравнение переводов, параллельные ссылки">2</a></sup> “Nima uchun sizlar Isroil yurtida: “Otalari achchiq uzum yeyishgan edi, bolalarining esa tishi qamashdi”, degan maqolni ishlatasizlar?</div>
  <div id="3"><sup><a href="https://www.kitobook.com/compare/book/26/18/3/" title="сравнение переводов, параллельные ссылки">3</a></sup> Men barhayot Xudo bo‘lganim haqi ont ichib aytamanki, sizlar endi Isroilda bu maqolni boshqa aytmaydigan bo‘lasizlar.</div>
  <div id="4"><sup><a href="https://www.kitobook.com/compare/book/26/18/4/" title="сравнение переводов, параллельные ссылки">4</a></sup> Bilib qo‘ying, har bir odamning joni Menikidir. Ota–onalarning ham, bolalarning ham jonlari Menga tegishlidir. Faqat gunoh qilgan odamgina o‘ladi.</div>
  <div id="5"><sup><a href="https://www.kitobook.com/compare/book/26/18/5/" title="сравнение переводов, параллельные ссылки">5</a></sup> Bordi–yu, odam solih bo‘lib, adolatli va to‘g‘ri ishlar qilsa,</div>
  <div id="6"><sup><a href="https://www.kitobook.com/compare/book/26/18/6/" title="сравнение переводов, параллельные ссылки">6</a></sup> Isroil xalqining butlariga sig‘inmasa, butxonalarda keltirilgan qurbonliklardan tanovul qilmasa, birovning xotini bilan zino qilmasa, hayz ko‘rgan ayolga yaqinlashmasa,</div>
  <div id="7"><sup><a href="https://www.kitobook.com/compare/book/26/18/7/" title="сравнение переводов, параллельные ссылки">7</a></sup> birovga jabr qilmasa, garovga olgan narsasini qaytarib bersa, o‘g‘irlik qilmasa, ochga non, yalang‘ochga kiyim bersa,</div>
  <div id="8"><sup><a href="https://www.kitobook.com/compare/book/26/18/8/" title="сравнение переводов, параллельные ссылки">8</a></sup> bergan qarzidan foiz talab qilmasa, o‘zini gunohdan tortsa, to‘g‘ri hukm chiqarsa,</div>
  <div id="9"><sup><a href="https://www.kitobook.com/compare/book/26/18/9/" title="сравнение переводов, параллельные ссылки">9</a></sup> farmonlarimga rioya qilsa, qonun–qoidalarimni bitta qoldirmay sadoqat bilan bajarsa, bunday odam haqiqatan ham solih hisoblanib albatta yashaydi”, deb aytmoqda Egamiz Rabbiy.</div>
  <div id="10"><sup><a href="https://www.kitobook.com/compare/book/26/18/10/" title="сравнение переводов, параллельные ссылки">10</a></sup> “Endi shunday solih odamning vahshiy bir o‘g‘li bor, deb faraz qilaylik. Bordi–yu, bu yaramas o‘g‘il qotillik qilsa yoki quyidagi jinoyatlarning birortasini Isroillik birodariga qilsa:</div>
  <div id="11"><sup><a href="https://www.kitobook.com/compare/book/26/18/11/" title="сравнение переводов, параллельные ссылки">11</a></sup> otasi qilmagan ishlarga qo‘l urib, butxonalarda keltirilgan qurbonliklardan tanovul qilsa, birovning xotini bilan zino qilsa,</div>
  <div id="12"><sup><a href="https://www.kitobook.com/compare/book/26/18/12/" title="сравнение переводов, параллельные ссылки">12</a></sup> kambag‘alu mazlumlarga jabr yetkazsa, o‘g‘irlikka qo‘l ursa, garovga olgan narsani qaytarmasa, butlarga sig‘insa, jirkanch odatlarga taqlid qilsa,</div>
  <div id="13"><sup><a href="https://www.kitobook.com/compare/book/26/18/13/" title="сравнение переводов, параллельные ссылки">13</a></sup> bergan qarzidan foiz talab qilsa, u yasharmidi?! Yo‘q! Bunday jirkanch ishlarga qo‘l urgan odam albatta o‘ladi. U o‘z boshini o‘zi yeydi–ku!”</div>
  <div id="14"><sup><a href="https://www.kitobook.com/compare/book/26/18/14/" title="сравнение переводов, параллельные ссылки">14</a></sup> Ammo bunday fosiq kishining o‘g‘li, otasi qilgan gunohlarini ko‘ra turib, otasiga taqlid qilmasa,</div>
  <div id="15"><sup><a href="https://www.kitobook.com/compare/book/26/18/15/" title="сравнение переводов, параллельные ссылки">15</a></sup> Isroil xalqining butlariga u sig‘inmasa, butxonalarda keltirilgan qurbonliklardan tanovul qilmasa, birovning xotini bilan zino qilmasa,</div>
  <div id="16"><sup><a href="https://www.kitobook.com/compare/book/26/18/16/" title="сравнение переводов, параллельные ссылки">16</a></sup> birovga zulm o‘tkazmasa, qarzdorlaridan kafillik talab qilmasa, o‘g‘irlik qilmasa, ochga non, yalang‘ochga kiyim bersa,</div>
  <div id="17"><sup><a href="https://www.kitobook.com/compare/book/26/18/17/" title="сравнение переводов, параллельные ссылки">17</a></sup> kambag‘alga jabr yetkazmasa, bergan qarzidan foiz olmasa, qonun– qoidalarimga rioya qilib, farmonlarimni bajarsa, bunday odam o‘z otasining gunohlari uchun o‘lmaydi. U albatta yashaydi.</div>
  <div id="18"><sup><a href="https://www.kitobook.com/compare/book/26/18/18/" title="сравнение переводов, параллельные ссылки">18</a></sup> O‘sha odamning otasi esa qilgan qabihliklari uchun o‘zi o‘ladi, chunki u birodariga jabr yetkazib, narsasini o‘g‘irladi, odamlar orasida yaramas ishlar qildi.</div>
  <div id="19"><sup><a href="https://www.kitobook.com/compare/book/26/18/19/" title="сравнение переводов, параллельные ссылки">19</a></sup> Sizlar esa: “Yo‘g‘–ye, nahotki bola otasining gunohi uchun jazo tortmasa?” deb aytasizlar. Agar bola adolatli va to‘g‘ri ishlar qilsa, qonun– qoidalarimning hammasini bitta qoldirmay bajarsa, u albatta yashaydi.</div>
  <div id="20"><sup><a href="https://www.kitobook.com/compare/book/26/18/20/" title="сравнение переводов, параллельные ссылки">20</a></sup> Gunoh qilgan odamgina o‘ladi. Bola otasining gunohi uchun jazolanmaydi, ota ham bolasining gunohi uchun jazolanmaydi. Solih odamlar o‘z solihligiga yarasha mukofot oladilar, fosiqlar o‘z fosiqligi uchun jazo tortadilar.</div>
  <div id="21"><sup><a href="https://www.kitobook.com/compare/book/26/18/21/" title="сравнение переводов, параллельные ссылки">21</a></sup> Bordi–yu, fosiq odam qilgan gunohlaridan tavba qilsa, qonun–qoidalarimning hammasini bajarsa, adolatli va to‘g‘ri ishlar qilsa, u albatta yashaydi, o‘lmaydi.</div>
  <div id="22"><sup><a href="https://www.kitobook.com/compare/book/26/18/22/" title="сравнение переводов, параллельные ссылки">22</a></sup> Men bunday odamning qilgan barcha gunohlaridan kechib yuboraman. U qilgan solih ishlari tufayli yashaydi.</div>
  <div id="23"><sup><a href="https://www.kitobook.com/compare/book/26/18/23/" title="сравнение переводов, параллельные ссылки">23</a></sup> “Nahotki Men fosiq odamning o‘limini istasam? Yo‘q! Men uning yomon yo‘ldan qaytishini va yashashini istayman!” deb aytmoqda EgamizRabbiy.</div>
  <div id="24"><sup><a href="https://www.kitobook.com/compare/book/26/18/24/" title="сравнение переводов, параллельные ссылки">24</a></sup> Yomon yo‘lga kirib ketgan solih odam–chi? Fosiqlar kabi jirkanch ishlar qilgan bunday odam yashaydimi? Yo‘q! Men uning bironta xayrli ishini esga olmayman. U Menga xiyonat qilgani uchun, gunohga qo‘l urgani uchun o‘ladi.</div>
  <div id="25"><sup><a href="https://www.kitobook.com/compare/book/26/18/25/" title="сравнение переводов, параллельные ссылки">25</a></sup> Sizlar esa: “Rabbiy noto‘g‘ri ish tutyapti”, deb aytyapsizlar. Ey Isroil xalqi, gapimni tinglang: “Noto‘g‘ri ish tutgan Menmi yoki sizlarmi?!</div>
  <div id="26"><sup><a href="https://www.kitobook.com/compare/book/26/18/26/" title="сравнение переводов, параллельные ссылки">26</a></sup> Bilib qo‘ying, yomon yo‘lga kirib ketgan har bir solih kishi qilgan gunohi uchun o‘ladi.</div>
  <div id="27"><sup><a href="https://www.kitobook.com/compare/book/26/18/27/" title="сравнение переводов, параллельные ссылки">27</a></sup> Yomon yo‘ldan qaytgan fosiq esa adolatli va to‘g‘ri ishlar qilsa, o‘z hayotini asrab qoladi.</div>
  <div id="28"><sup><a href="https://www.kitobook.com/compare/book/26/18/28/" title="сравнение переводов, параллельные ссылки">28</a></sup> Bunday odam tutgan yo‘li noto‘g‘ri ekanligini anglab, qilgan gunohlaridan qaytgani uchun albatta yashaydi, o‘lmaydi.</div>
  <div id="29"><sup><a href="https://www.kitobook.com/compare/book/26/18/29/" title="сравнение переводов, параллельные ссылки">29</a></sup> Shunday bo‘lsa–da, Isroil xalqi: “Rabbiy noto‘g‘ri ish tutyapti”, deb aytyapti. Ey Isroil xalqi, qani, Menga ayting–chi, noto‘g‘ri ish tutgan Menmi yoki sizlarmi?!”</div>
  <div id="30"><sup><a href="https://www.kitobook.com/compare/book/26/18/30/" title="сравнение переводов, параллельные ссылки">30</a></sup> Egamiz Rabbiy shunday demoqda: “Ey Isroil xalqi, Men har biringizni tutgan yo‘lingizga yarasha hukm qilaman. Tavba qilinglar! Gunohlaringizdan qaytinglar! Aks holda gunohingiz sizga to‘g‘onoq bo‘ladi.</div>
  <div id="31"><sup><a href="https://www.kitobook.com/compare/book/26/18/31/" title="сравнение переводов, параллельные ссылки">31</a></sup> Menga qarshi qilgan gunohlaringizdan voz kechinglar. O‘zlaringiz uchun yangi yurak va yangi ruh olinglar! Nima uchun sizlar o‘lishingiz kerak, ey Isroil xalqi?!</div>
  <div id="32"><sup><a href="https://www.kitobook.com/compare/book/26/18/32/" title="сравнение переводов, параллельные ссылки">32</a></sup> Men bironta odamning halok bo‘lishini istamayman. Yomon yo‘ldan qayting, yashang!” deb aytmoqda Egamiz Rabbiy.</div>
</div>