<div itemprop="articleBody" class="text">
  <div id="1"><sup><a href="https://www.kitobook.com/compare/book/26/08/1/" title="сравнение переводов, параллельные ссылки">1</a></sup> Surgun bo‘lgan paytimizning oltinchi yili oltinchi oyning beshinchi kunida Yahudo oqsoqollari meni ko‘rgani uyimga kelishdi. Men ular bilan o‘tirganimda, Egam Rabbiyning qudrati meni qamrab oldi.</div>
  <div id="2"><sup><a href="https://www.kitobook.com/compare/book/26/08/2/" title="сравнение переводов, параллельные ссылки">2</a></sup> Qarasam, inson qiyofasidagi bir kishi turibdi. O‘sha kimsaning belidan pastki qismi olovday chaqnar edi. Yuqori qismi esa sayqallangan misday nur taratib turar edi.</div>
  <div id="3"><sup><a href="https://www.kitobook.com/compare/book/26/08/3/" title="сравнение переводов, параллельные ссылки">3</a></sup> U qo‘lga o‘xshash bir uzvini uzatib, meni sochimdan tutdi. So‘ng Ruh meni zamin uzra ko‘tardi–da, Xudoning mana shu vahiysida Quddus shahriga olib ketdi. U meni Ma’badning ichki hovlisidagi shimoliy darvozaning oldida turgan katta bir but oldiga olib bordi. Bu but Xudoning rashkini qo‘zg‘atardi.</div>
  <div id="4"><sup><a href="https://www.kitobook.com/compare/book/26/08/4/" title="сравнение переводов, параллельные ссылки">4</a></sup> O‘sha yerda Isroil Xudosining ulug‘vorligi bor edi. Men bunday vahiyni vodiyda ham ko‘rgan edim.</div>
  <div id="5"><sup><a href="https://www.kitobook.com/compare/book/26/08/5/" title="сравнение переводов, параллельные ссылки">5</a></sup> Xudo menga shunday dedi: “Ey inson, shimol tomonga nazar tashla.” Men shimol tomonga nazar tashladim. Xudoning rashkini qo‘zg‘atadigan o‘sha but qurbongoh yonidagi darvozaning kiraverishida turardi.</div>
  <div id="6"><sup><a href="https://www.kitobook.com/compare/book/26/08/6/" title="сравнение переводов, параллельные ссылки">6</a></sup> Shunda Xudo menga dedi: “Ey inson, xalqimning qilmishini ko‘rdingmi? Ular bu yerda jirkanch ishlarni qilib, Meni muqaddas maskanimdan haydab yubormoqchilar. Qani yur, Men senga bundan battarini ham ko‘rsataman.”</div>
  <div id="7"><sup><a href="https://www.kitobook.com/compare/book/26/08/7/" title="сравнение переводов, параллельные ссылки">7</a></sup> U meni Ma’badning tashqi hovlisi kiraverishiga olib bordi. Qarasam devorda bir teshik bor ekan.</div>
  <div id="8"><sup><a href="https://www.kitobook.com/compare/book/26/08/8/" title="сравнение переводов, параллельные ссылки">8</a></sup> U menga dedi: “Ey inson, qani bo‘l, devordagi teshikni kattalashtir.” Men devordagi teshikni kattalashtirdim, shunda bir eshikka duch keldim.</div>
  <div id="9"><sup><a href="https://www.kitobook.com/compare/book/26/08/9/" title="сравнение переводов, параллельные ссылки">9</a></sup> Xudo menga dedi: “Ichkariga kir. Bu yerda qilinayotgan o‘taketgan jirkanch ishlarni o‘z ko‘zing bilan ko‘rib qo‘y.”</div>
  <div id="10"><sup><a href="https://www.kitobook.com/compare/book/26/08/10/" title="сравнение переводов, параллельные ссылки">10</a></sup> Men ichkariga kirdim. Devorlarning aylanasiga sudralib yuruvchi jonivorlarning va harom hayvonlarning rasmlari hamda Isroil xalqi sig‘inadigan barcha butlarning tasvirlari solingan edi.</div>
  <div id="11"><sup><a href="https://www.kitobook.com/compare/book/26/08/11/" title="сравнение переводов, параллельные ссылки">11</a></sup> Tasvirlarning oldida Isroil xalqining yetmishta oqsoqoli turgan edi. Shofon o‘g‘li Yazaniyo ham o‘shalarning orasida edi. Har birining qo‘lida bittadan otashkurak bor edi. Otashkuraklardan yonayotgan tutatqilarning xushbo‘y tutuni ko‘tarilardi.</div>
  <div id="12"><sup><a href="https://www.kitobook.com/compare/book/26/08/12/" title="сравнение переводов, параллельные ссылки">12</a></sup> Xudo dedi: “Isroil oqsoqollarining butlarga to‘la qorong‘i xonada nima qilayotganini ko‘rdingmi? Ular shunday deydilar: ‘Egamiz bizni ko‘rmayapti, U yurtimizni tark etgan.’”</div>
  <div id="13"><sup><a href="https://www.kitobook.com/compare/book/26/08/13/" title="сравнение переводов, параллельные ссылки">13</a></sup> So‘ng Xudo yana dedi: “Qarab tur, Men senga bundan ham battarog‘ini ko‘rsataman.”</div>
  <div id="14"><sup><a href="https://www.kitobook.com/compare/book/26/08/14/" title="сравнение переводов, параллельные ссылки">14</a></sup> So‘ng Egamiz meni uyining shimoliy darvozasi yoniga olib bordi. U yerda xotinlar o‘tirib, xudo Tammuz uchun qayg‘urib yig‘layotgan edilar.</div>
  <div id="15"><sup><a href="https://www.kitobook.com/compare/book/26/08/15/" title="сравнение переводов, параллельные ссылки">15</a></sup> Shunda Xudo dedi: “Ey inson, buni ko‘rdingmi?! Men senga bundan ham battarrog‘ini ko‘rsataman.”</div>
  <div id="16"><sup><a href="https://www.kitobook.com/compare/book/26/08/16/" title="сравнение переводов, параллельные ссылки">16</a></sup> Egamiz meni uyining ichki hovlisiga olib kirdi. Uyning kiraverishida, ayvon va qurbongoh orasida yigirma besh nafar kishi turar edi. Ular Ma’badga orqasini o‘girib, sharqdan chiqayotgan quyoshga sajda qilayotgan edilar.</div>
  <div id="17"><sup><a href="https://www.kitobook.com/compare/book/26/08/17/" title="сравнение переводов, параллельные ссылки">17</a></sup> Egamiz menga shunday dedi: “Ana ko‘rdingmi, inson? Yahudo xalqining mana shu yerda qilayotgan jirkanch ishlari yetmasmidi?! Ular butun yurtni zo‘ravonlikka to‘ldirmoqdalar, hadeb qahrimni keltirmoqdalar. Meni haqorat qilayotganlarini bir ko‘rib qo‘y!</div>
  <div id="18"><sup><a href="https://www.kitobook.com/compare/book/26/08/18/" title="сравнение переводов, параллельные ссылки">18</a></sup> Shuning uchun Men ularning ustiga g‘azabimni sochaman. Ularga achinmayman, rahm qilmayman. Ovozlari boricha Menga xitob qilishsa ham, ularga quloq solmayman.”</div>
</div>