<div itemprop="articleBody" class="text">
  <div id="1"><sup><a href="https://www.kitobook.com/compare/book/26/11/1/" title="сравнение переводов, параллельные ссылки">1</a></sup> Ruh meni ko‘tarib, Egamiz uyining sharqiy darvozasiga olib bordi. Darvoza yonida men yigirma besh nafar kishini ko‘rdim. Ularning orasida xalq rahnamolaridan Ozzur o‘g‘li Yazaniyo va Binayo o‘g‘li Pilatiyo bor edi.</div>
  <div id="2"><sup><a href="https://www.kitobook.com/compare/book/26/11/2/" title="сравнение переводов, параллельные ссылки">2</a></sup> Egamiz menga shunday dedi: — Ey inson, mana bu odamlarning niyati yomon. Ular shahardagilarga bo‘lmag‘ur maslahatlar berib yurishibdi.</div>
  <div id="3"><sup><a href="https://www.kitobook.com/compare/book/26/11/3/" title="сравнение переводов, параллельные ссылки">3</a></sup> O‘sha buzuq odamlar shunday deydilar: “Hozir imoratlar solishning hojati yo‘q. Bu shahar qozon kabidir, biz esa qozonda saqlangan go‘shtdaymiz.”</div>
  <div id="4"><sup><a href="https://www.kitobook.com/compare/book/26/11/4/" title="сравнение переводов, параллельные ссылки">4</a></sup> Shunday ekan, ey inson, ularga qarshi bashorat qil!</div>
  <div id="5"><sup><a href="https://www.kitobook.com/compare/book/26/11/5/" title="сравнение переводов, параллельные ссылки">5</a></sup> So‘ng Egamizning Ruhi butun vujudimni qamrab oldi. U Isroil xalqiga quyidagilarni aytishimni buyurdi: “Egamiz shunday demoqda: — Ey Isroil xalqi, sizlar o‘sha gapni aytdingiz. Men esa hamma o‘ylaringizni bilaman.</div>
  <div id="6"><sup><a href="https://www.kitobook.com/compare/book/26/11/6/" title="сравнение переводов, параллельные ссылки">6</a></sup> Sizlar shahardagi ko‘p odamlarni o‘ldirdingiz, ko‘chalarni jasadlarga to‘ldirdingiz.</div>
  <div id="7"><sup><a href="https://www.kitobook.com/compare/book/26/11/7/" title="сравнение переводов, параллельные ссылки">7</a></sup> Shuning uchun Men, Egangiz Rabbiy, aytamanki: bu shahar haqiqatan ham qozon kabidir. Ammo go‘sht sizlar emas, siz o‘ldirgan odamlarning jasadlaridir. Men sizlarni shahardan chiqarib yuboraman.</div>
  <div id="8"><sup><a href="https://www.kitobook.com/compare/book/26/11/8/" title="сравнение переводов, параллельные ссылки">8</a></sup> Sizlar qilichdan qo‘rqqan edingizlar, ammo ustingizga qilich yuboraman. Men, Egangiz Rabbiy, shunday dedim.</div>
  <div id="9"><sup><a href="https://www.kitobook.com/compare/book/26/11/9/" title="сравнение переводов, параллельные ссылки">9</a></sup> Men sizlarni shahardan haydab chiqarib, ajnabiylarning qo‘liga topshiraman. Shu yo‘sin sizlarni jazolayman.</div>
  <div id="10"><sup><a href="https://www.kitobook.com/compare/book/26/11/10/" title="сравнение переводов, параллельные ссылки">10</a></sup> Sizlar qilichdan nobud bo‘lasizlar. Men sizlarni Isroil chegaralarida jazolayman. O‘shanda Egangiz Men ekanligimni bilib olasizlar.</div>
  <div id="11"><sup><a href="https://www.kitobook.com/compare/book/26/11/11/" title="сравнение переводов, параллельные ссылки">11</a></sup> Bu shahar sizlar uchun qozonday bo‘lmaydi, sizlar ham qozon ichidagi go‘shtday bo‘lmaysizlar. Men sizlarni Isroil chegaralarida jazolayman.</div>
  <div id="12"><sup><a href="https://www.kitobook.com/compare/book/26/11/12/" title="сравнение переводов, параллельные ссылки">12</a></sup> O‘shanda Egangiz Men ekanligimni bilib olasizlar. Zero, sizlar shu paytgacha qonun– qoidalarimni buzib, yon–atrofingizda yashovchi xalqlarning odatlariga taqlid qilib keldingizlar.”</div>
  <div id="13"><sup><a href="https://www.kitobook.com/compare/book/26/11/13/" title="сравнение переводов, параллельные ссылки">13</a></sup> Men, Hizqiyol, bashorat qilayotganimda, birdaniga Binayo o‘g‘li Pilatiyo jon berdi. Men yerga yuz tuban yiqilib: “Yo Egam Rabbiy! Sen Isroilda qolgan hamma odamlarni nobud qilmoqchimisan?” deya ovozim boricha hayqirib yubordim.</div>
  <div id="14"><sup><a href="https://www.kitobook.com/compare/book/26/11/14/" title="сравнение переводов, параллельные ссылки">14</a></sup> Egamiz menga O‘z so‘zini ayon qildi:</div>
  <div id="15"><sup><a href="https://www.kitobook.com/compare/book/26/11/15/" title="сравнение переводов, параллельные ссылки">15</a></sup> — Ey inson, Quddusda qolgan odamlar sen va sening surgun bo‘lgan qarindoshlaring haqida shunday aytishmoqda: “Ular uzoqda, Egamizga sajda qila olmaydilar. Shuning uchun bu yurt bizga mulk qilib berildi.”</div>
  <div id="16"><sup><a href="https://www.kitobook.com/compare/book/26/11/16/" title="сравнение переводов, параллельные ссылки">16</a></sup> Ammo sen surgunda bo‘lgan xalqimga shunday xabarni yetkaz: “Egangiz Rabbiy aytmoqda, Men sizlarni olisdagi xalqlar orasiga jo‘natdim. Boshqa yurtlarga tarqatib yubordim. Biroq begona yurtdagi musofirlik davringizda, O‘zim sizlarga sajdagoh bo‘laman.”</div>
  <div id="17"><sup><a href="https://www.kitobook.com/compare/book/26/11/17/" title="сравнение переводов, параллельные ссылки">17</a></sup> — Yana ayt: “Egamiz Rabbiy shunday demoqda, Men sizlarni xalqlar orasidan yig‘ib olaman. Ha, sizlar begona yurtlarga tarqalib ketdingiz, ammo Men sizlarni olib chiqaman. Isroil yurtini sizlarga qaytarib beraman.</div>
  <div id="18"><sup><a href="https://www.kitobook.com/compare/book/26/11/18/" title="сравнение переводов, параллельные ссылки">18</a></sup> Xalqim o‘z yurtiga qaytib kelganda, u yerdagi makruh xudolarni, jirkanch butlarni ildizi bilan yo‘q qiladi.</div>
  <div id="19"><sup><a href="https://www.kitobook.com/compare/book/26/11/19/" title="сравнение переводов, параллельные ссылки">19</a></sup> Men ularga yaxlit bir yurak beraman, qalblarini yangi ruhga to‘ldiraman. Bag‘ridagi tosh yurakni olib tashlab, o‘rniga yumshoq yurak solaman.</div>
  <div id="20"><sup><a href="https://www.kitobook.com/compare/book/26/11/20/" title="сравнение переводов, параллельные ссылки">20</a></sup> Shunda ular farmonlarimni bajaradilar, qonun-qoidalarimga rioya qiladigan bo‘ladilar. Ular Mening xalqim, Men esa ularning Xudosi bo‘laman.</div>
  <div id="21"><sup><a href="https://www.kitobook.com/compare/book/26/11/21/" title="сравнение переводов, параллельные ссылки">21</a></sup> Ammo makruh xudolaru jirkanch butlarga sajda qilishni xush ko‘rgan odamlarni qilmishlariga yarasha jazolayman”, deb aytmoqda Egamiz Rabbiy.</div>
  <div id="22"><sup><a href="https://www.kitobook.com/compare/book/26/11/22/" title="сравнение переводов, параллельные ссылки">22</a></sup> Karublar qanotlarini yozib, yonidagi g‘ildiraklari bilan birga osmonga ko‘tarildilar. Isroil Xudosining ulug‘vorligi karublar ustida edi.</div>
  <div id="23"><sup><a href="https://www.kitobook.com/compare/book/26/11/23/" title="сравнение переводов, параллельные ссылки">23</a></sup> Egamizning ulug‘vorligi shaharni tark etib, shaharning sharq tomonidagi toqqa borib to‘xtadi.</div>
  <div id="24"><sup><a href="https://www.kitobook.com/compare/book/26/11/24/" title="сравнение переводов, параллельные ссылки">24</a></sup> Vahiyda Ruh meni ko‘tarib, Bobilga surgun qilinganlarning oldiga qaytarib olib bordi. Vahiy tamom bo‘ldi.</div>
  <div id="25"><sup><a href="https://www.kitobook.com/compare/book/26/11/25/" title="сравнение переводов, параллельные ссылки">25</a></sup> Men surgundagi birodarlarimga Egamiz ayon qilgan hamma narsani aytib berdim.</div>
</div>