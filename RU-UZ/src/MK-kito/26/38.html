<div itemprop="articleBody" class="text">
  <div id="1"><sup><a href="https://www.kitobook.com/compare/book/26/38/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/38/2/" title="сравнение переводов, параллельные ссылки">2</a></sup> “Ey inson, Mago‘g yurtidagi Meshex va Tuval xalqlarining bosh hukmdori Go‘gga yuzlan. Unga qarshi bashorat qilib,</div>
  <div id="3"><sup><a href="https://www.kitobook.com/compare/book/26/38/3/" title="сравнение переводов, параллельные ссылки">3</a></sup> ayt: Egamiz Rabbiy shunday demoqda: ey Meshex va Tuval xalqlarining bosh hukmdori Go‘g, Men senga qarshiman!</div>
  <div id="4"><sup><a href="https://www.kitobook.com/compare/book/26/38/4/" title="сравнение переводов, параллельные ссылки">4</a></sup> Men seni orqaga qaytaraman, jag‘laringga ilmoqlar solaman. Seni va butun lashkaringni, otlaru otliqlaringni, tish–tirnog‘igacha qurollangan askarlaringni, ulkan bir olomonni, katta va kichik qalqon ushlab, qilich o‘ynatgan jangchilaringni sudrab chiqaraman.</div>
  <div id="5"><sup><a href="https://www.kitobook.com/compare/book/26/38/5/" title="сравнение переводов, параллельные ссылки">5</a></sup> Sening safingga Forslar, Habashlar va Fut xalqining qurollangan jangchilari qo‘shiladi.</div>
  <div id="6"><sup><a href="https://www.kitobook.com/compare/book/26/38/6/" title="сравнение переводов, параллельные ссылки">6</a></sup> Go‘merning va shimoldagi Bayt–To‘xarmoning barcha lashkarlari senga ergashadi. Sening lashkarlaring nihoyatda ko‘pdir.</div>
  <div id="7"><sup><a href="https://www.kitobook.com/compare/book/26/38/7/" title="сравнение переводов, параллельные ссылки">7</a></sup> Qani tayyorlan! Atrofingdagi lashkarlarni jangga shay qil! Sen ularni boshlab borasan.</div>
  <div id="8"><sup><a href="https://www.kitobook.com/compare/book/26/38/8/" title="сравнение переводов, параллельные ссылки">8</a></sup> Yillar o‘tib, jangga otlanasan. Urushdan keyin o‘zini tiklab olgan bir yurtga sen bostirib borasan. Uzoq vaqt davomida tashlandiq bo‘lib yotgan bu yurtga, turli xil xalqlardan Isroil tog‘lariga kelib o‘rnashgan odamlarga hujum qilasan. Ularning hammasi osoyishta turmush kechirayotgan bo‘ladi.</div>
  <div id="9"><sup><a href="https://www.kitobook.com/compare/book/26/38/9/" title="сравнение переводов, параллельные ссылки">9</a></sup> Ammo sen dovuldek ularga yopirilasan. Sen, lashkarlaring va senga ergashib kelgan ko‘plab xalqlar yurtni bulut kabi qoplab olasizlar.”</div>
  <div id="10"><sup><a href="https://www.kitobook.com/compare/book/26/38/10/" title="сравнение переводов, параллельные ссылки">10</a></sup> “Egang Rabbiy shunday demoqda: O‘sha kuni sen yomon xayollarga berilasan, yovuz rejalar tuza boshlaysan.</div>
  <div id="11"><sup><a href="https://www.kitobook.com/compare/book/26/38/11/" title="сравнение переводов, параллельные ссылки">11</a></sup> Sen shunday aytasan: — Men devor bilan o‘ralmagan qishloqlarga bostirib boraman. Xotirjam yashayotgan odamlarga hujum qilaman. Ularning na devorlari bor, na darvozasi, na tambasi bor.</div>
  <div id="12"><sup><a href="https://www.kitobook.com/compare/book/26/38/12/" title="сравнение переводов, параллельные ссылки">12</a></sup> Sen xarob shaharlarni tiklagan odamlarni talon–taroj qilasan. Bu odamlar turli xalqlardan yig‘ilgan, chorva ko‘paytirib, dunyo orttirgan, jahon chorrahasida joylashib olishgan.</div>
  <div id="13"><sup><a href="https://www.kitobook.com/compare/book/26/38/13/" title="сравнение переводов, параллельные ссылки">13</a></sup> Shunda Shava va Dedan xalqlari hamda Tarshish savdogarlariyu zodagonlari sendan so‘raydilar: “Sen hali o‘lja olgani keldingmi? Talon–taroj qilgani, oltinu kumush olib ketgani, chorvayu boylikni tortib olgani, qo‘lga behad o‘lja kiritgani bir to‘da qo‘shin tortib keldingmi?”</div>
  <div id="14"><sup><a href="https://www.kitobook.com/compare/book/26/38/14/" title="сравнение переводов, параллельные ссылки">14</a></sup> “Ey inson, Go‘gga bashorat qilib ayt: Egamiz Rabbiy shunday demoqda: sen xalqim Isroilning xotirjam yashaganini ko‘rib,</div>
  <div id="15"><sup><a href="https://www.kitobook.com/compare/book/26/38/15/" title="сравнение переводов, параллельные ссылки">15</a></sup> shimoldagi olis yurtingdan ko‘p xalqlarni ergashtirib kelasan. Ha, bu cheksiz otliq lashkarni, bir to‘da buyuk qo‘shinni tortib kelasan.</div>
  <div id="16"><sup><a href="https://www.kitobook.com/compare/book/26/38/16/" title="сравнение переводов, параллельные ссылки">16</a></sup> Yer yuzini qoplagan bulut kabi xalqim Isroilni bosib olasan. Ey Go‘g, kelajakda Men seni yurtimga hujum qilgani yuboraman. Sen orqali xalqlarga muqaddasligimni ayon qilib, O‘zimni tanitaman.”</div>
  <div id="17"><sup><a href="https://www.kitobook.com/compare/book/26/38/17/" title="сравнение переводов, параллельные ссылки">17</a></sup> Egamiz Rabbiy shunday demoqda: “O‘z qullarim — payg‘ambarlar orqali Men xalqimni ogohlantirib kelganman. Kelajakda ularga qarshi bir dushman yuborishimni oldindan aytganman. O‘sha dushman sensan, ey Go‘g.”</div>
  <div id="18"><sup><a href="https://www.kitobook.com/compare/book/26/38/18/" title="сравнение переводов, параллельные ссылки">18</a></sup> Egamiz Rabbiy aytmoqda: “Go‘g Isroil yurtiga hujum qilgan kuni, Men g‘azabga minib olaman!</div>
  <div id="19"><sup><a href="https://www.kitobook.com/compare/book/26/38/19/" title="сравнение переводов, параллельные ссылки">19</a></sup> Rashku g‘azabda e’lon qilamanki, o‘sha kuni Isroil yurtida dahshatli zilzila bo‘ladi.</div>
  <div id="20"><sup><a href="https://www.kitobook.com/compare/book/26/38/20/" title="сравнение переводов, параллельные ссылки">20</a></sup> Yer yuzidagi barcha jonzot — dengizdagi baliqlaru ko‘kdagi qushlar, yovvoyi hayvonlaru sudraluvchilar, hamma odamlar Mening huzurimda titraydilar. Tog‘lar ag‘darilib tushadi, qoyalar parchalanib ketadi, hamma devorlar o‘pirilib tushadi.”</div>
  <div id="21"><sup><a href="https://www.kitobook.com/compare/book/26/38/21/" title="сравнение переводов, параллельные ссылки">21</a></sup> “Ey Go‘g, Men hamma Isroil tog‘larida senga qarshi qilich hozirlayman, — deb aytmoqda Egamiz Rabbiy. — Lashkarlaring bir–biriga hamla qiladi.</div>
  <div id="22"><sup><a href="https://www.kitobook.com/compare/book/26/38/22/" title="сравнение переводов, параллельные ссылки">22</a></sup> Men o‘latu qotilliklar orqali seni jazolayman. Sening, lashkaringning, senga ergashib kelgan ko‘p xalqlarning ustiga olovli oltingugurt, jala va do‘l yog‘diraman.</div>
  <div id="23"><sup><a href="https://www.kitobook.com/compare/book/26/38/23/" title="сравнение переводов, параллельные ссылки">23</a></sup> Dunyodagi ko‘plab xalqlarga O‘zimning ulug‘vorligim va muqaddasligimni namoyon qilaman, ularga O‘zimni tanitaman. O‘shanda Egangiz Men ekanligimni ular bilib oladilar.”</div>
</div>