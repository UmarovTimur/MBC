<div itemprop="articleBody" class="text">
  <div id="1"><sup><a href="https://www.kitobook.com/compare/book/26/33/1/" title="сравнение переводов, параллельные ссылки">1</a></sup> Egamiz menga O‘z so‘zini ayon qildi:</div>
  <div id="2"><sup><a href="https://www.kitobook.com/compare/book/26/33/2/" title="сравнение переводов, параллельные ссылки">2</a></sup> “Ey inson, xalqing oldiga borib shunday so‘zlarni ayt: Bordi–yu, Men biron bir yurtga qilich yubormoqchi bo‘lsam, o‘sha yerdagi xalq o‘ziga bir soqchini tayinlaydi.</div>
  <div id="3"><sup><a href="https://www.kitobook.com/compare/book/26/33/3/" title="сравнение переводов, параллельные ссылки">3</a></sup> Soqchi yaqinlashib kelayotgan yov qo‘shinlarini ko‘rgach, burg‘u chalib bu haqda butun xalqni ogohlantiradi.</div>
  <div id="4"><sup><a href="https://www.kitobook.com/compare/book/26/33/4/" title="сравнение переводов, параллельные ссылки">4</a></sup> Bordi–yu, burg‘u ovozini eshitgan odamlar beparvolik qilib halok bo‘lishsa, ularning qoni o‘z gardanida qoladi.</div>
  <div id="5"><sup><a href="https://www.kitobook.com/compare/book/26/33/5/" title="сравнение переводов, параллельные ссылки">5</a></sup> Ular burg‘u ovozini eshitib turib, unga e’tibor bermaganlari uchun, o‘z boshini o‘zlari yegan bo‘ladilar. Ular ogohlantirishga e’tibor berganda, jonlarini saqlab qolishlari mumkin edi, axir!</div>
  <div id="6"><sup><a href="https://www.kitobook.com/compare/book/26/33/6/" title="сравнение переводов, параллельные ссылки">6</a></sup> Bordi–yu, soqchi yaqinlashib kelayotgan yov qo‘shinini ko‘rib turib, burg‘u chalmasa, u xalqni ogohlantirmagan bo‘ladi. Halok bo‘lgan odamlar o‘z gunohlari uchun o‘ladilar, biroq ular uchun Men soqchidan o‘ch olaman.</div>
  <div id="7"><sup><a href="https://www.kitobook.com/compare/book/26/33/7/" title="сравнение переводов, параллельные ссылки">7</a></sup> Shu singari, ey inson, Men seni Isroil xalqi uchun bir soqchi qilib tayinladim. Sen og‘zimdan chiqqan har bir so‘zimni xalqimga aytib, ularni ogohlantirasan.</div>
  <div id="8"><sup><a href="https://www.kitobook.com/compare/book/26/33/8/" title="сравнение переводов, параллельные ссылки">8</a></sup> Bordi–yu, Men fosiqqa: “Ey fosiq, sen o‘lasan”, deb aytsam–u, sen esa unga gapirmasang, uni yomon yo‘ldan qaytarish uchun ogohlantirmasang, o‘sha fosiq o‘z gunohlari uchun o‘ladi, biroq uning o‘limi uchun Men seni javobgar qilaman.</div>
  <div id="9"><sup><a href="https://www.kitobook.com/compare/book/26/33/9/" title="сравнение переводов, параллельные ссылки">9</a></sup> Bordi–yu, sen o‘sha fosiqni ogohlantirsang–u, u esa yomon yo‘lidan qaytmasa, u o‘z gunohlari uchun o‘ladi, sen esa joningni saqlab qolgan bo‘lasan.”</div>
  <div id="10"><sup><a href="https://www.kitobook.com/compare/book/26/33/10/" title="сравнение переводов, параллельные ссылки">10</a></sup> “Ey inson, Isroil xalqiga ayt: Sizlar shunday deb aytasizlar: “Qilgan gunohlarimiz bizni bosib qoldi. Biz ado bo‘lyapmiz. Bunday ahvolda yashab bo‘ladimi o‘zi?!”</div>
  <div id="11"><sup><a href="https://www.kitobook.com/compare/book/26/33/11/" title="сравнение переводов, параллельные ссылки">11</a></sup> Egamiz Rabbiy shunday demoqda: Men barhayot Xudo bo‘lganim haqi ont ichib aytamanki, fosiqning halokatidan sevinmayman. Aksincha, fosiqlar yomon yo‘lidan qaytib, yashashini xohlayman. Ey Isroil, orqaga qayt! Yomon yo‘ldan qayt! Nima uchun halok bo‘lishing kerak?!</div>
  <div id="12"><sup><a href="https://www.kitobook.com/compare/book/26/33/12/" title="сравнение переводов, параллельные ссылки">12</a></sup> Ey inson, xalqing oldiga borib ayt: agar solih odam yomon yo‘lga kirsa, qilgan savob ishlari uni qutqara olmaydi. Agar fosiq odam to‘g‘ri yo‘lga kirsa, qilgan gunohlari uni halokatga yetaklamaydi. Gunohga qo‘l urgan solih odam esa jonini saqlab qolmaydi.</div>
  <div id="13"><sup><a href="https://www.kitobook.com/compare/book/26/33/13/" title="сравнение переводов, параллельные ссылки">13</a></sup> Bordi–yu, Men solih odamga hayot va’da qilsamu u odam esa solihligiga ishonib, gunohga qo‘l ursa, uning qilgan savob ishlari hisobga olinmaydi. Qilgan gunohi tufayli u o‘ladi.</div>
  <div id="14"><sup><a href="https://www.kitobook.com/compare/book/26/33/14/" title="сравнение переводов, параллельные ссылки">14</a></sup> Bordi–yu, fosiq odamga “Sen o‘lasan”, deb aytsam–u, u odam esa yomon yo‘lidan qaytib to‘g‘ri, adolatli ishlar qilsa,</div>
  <div id="15"><sup><a href="https://www.kitobook.com/compare/book/26/33/15/" title="сравнение переводов, параллельные ссылки">15</a></sup> garovga olgan narsani egasiga bersa, o‘g‘irlagan narsasini qaytarsa, yomonlikdan voz kechib, hayotbaxsh qonun–qoidalarga rioya qilsa, bunday odam albatta yashaydi, u o‘lmaydi.</div>
  <div id="16"><sup><a href="https://www.kitobook.com/compare/book/26/33/16/" title="сравнение переводов, параллельные ссылки">16</a></sup> Men uning qilgan birorta gunohini esga olmayman. O‘sha odam to‘g‘ri va adolatli ishlar qilgani uchun albatta yashaydi.</div>
  <div id="17"><sup><a href="https://www.kitobook.com/compare/book/26/33/17/" title="сравнение переводов, параллельные ссылки">17</a></sup> Sening xalqing “Rabbiyning tutgan yo‘li nohaq–ku!” deb shikoyat qiladi. Aslida esa o‘zlarining yo‘llari nohaqdir.</div>
  <div id="18"><sup><a href="https://www.kitobook.com/compare/book/26/33/18/" title="сравнение переводов, параллельные ссылки">18</a></sup> Haq yo‘ldan ozgan va gunohga qo‘l urgan solih kishi qilgan gunohi uchun halok bo‘ladi.</div>
  <div id="19"><sup><a href="https://www.kitobook.com/compare/book/26/33/19/" title="сравнение переводов, параллельные ссылки">19</a></sup> Yomon yo‘ldan qaytib to‘g‘ri, adolatli ishlar qilgan fosiq kishi esa qilgan to‘g‘ri ishlari uchun jonini saqlab qoladi.</div>
  <div id="20"><sup><a href="https://www.kitobook.com/compare/book/26/33/20/" title="сравнение переводов, параллельные ссылки">20</a></sup> Sizlar esa: “Rabbiyning tutgan yo‘li nohaq–ku”, deb aytasizlar. Ey Isroil xalqi, bilib qo‘y, Men hammangizni qilgan ishingizga yarasha hukm qilaman.”</div>
  <div id="21"><sup><a href="https://www.kitobook.com/compare/book/26/33/21/" title="сравнение переводов, параллельные ссылки">21</a></sup> Surgun bo‘lgan paytimizning o‘n ikkinchi yili o‘ninchi oyning beshinchi kunida Quddusdan qochib kelgan bir odam oldimga kelib: “Quddus quladi”, deb aytdi.</div>
  <div id="22"><sup><a href="https://www.kitobook.com/compare/book/26/33/22/" title="сравнение переводов, параллельные ссылки">22</a></sup> Bundan bir kun avval, kechasi, Egamizning qudrati meni qamrab olgan edi. Ertalab qochoq kelmasidan oldin, Egamiz menga gapirish iqtidorini qaytarib bergan edi. Men yana tilga kirgan edim.</div>
  <div id="23"><sup><a href="https://www.kitobook.com/compare/book/26/33/23/" title="сравнение переводов, параллельные ссылки">23</a></sup> Egamiz menga O‘z so‘zini ayon qildi:</div>
  <div id="24"><sup><a href="https://www.kitobook.com/compare/book/26/33/24/" title="сравнение переводов, параллельные ссылки">24</a></sup> “Ey inson, Isroilning xarob shaharlarida yashab yurgan odamlar shunday deb yurishibdi: “Ibrohim yolg‘iz o‘zi bo‘la turib, butun yurtga egalik qilar edi. Biz esa ko‘pchilikmiz. Bizning ham bu yurtga egalik qilishga haqimiz bor.”</div>
  <div id="25"><sup><a href="https://www.kitobook.com/compare/book/26/33/25/" title="сравнение переводов, параллельные ссылки">25</a></sup> O‘sha odamlarga ayt: Egamiz Rabbiy shunday demoqda, sizlar qoni chiqarilmagan go‘shtni tanovul qilasizlar, butlarga sig‘inib, qotillikka qo‘l urasizlar. Shunday ekan, bu yurtga egalik qilishga nima haqingiz bor?!</div>
  <div id="26"><sup><a href="https://www.kitobook.com/compare/book/26/33/26/" title="сравнение переводов, параллельные ссылки">26</a></sup> Sizlar faqat o‘z qilichingizga ishonyapsizlar! Jirkanch ishlar qilyapsizlar. Har biringiz qo‘shningizning xotinini bulg‘ayapsizlar! Bu yurtga egalik qilishga nima haqingiz bor?!”</div>
  <div id="27"><sup><a href="https://www.kitobook.com/compare/book/26/33/27/" title="сравнение переводов, параллельные ссылки">27</a></sup> Ularga ayt: Egamiz Rabbiy shunday demoqda: “Men barhayot Xudo bo‘lganim haqi ont ichib aytamanki, o‘sha xarob shaharlarda yashab yurgan odamlarning hammasi qilichdan halok bo‘ladilar. Bepoyon dalalarda bo‘lganlarni yovvoyi hayvonlar g‘ajib tashlaydi. Qal’alarda va g‘orlarda bo‘lganlar esa o‘latdan nobud bo‘ladilar.</div>
  <div id="28"><sup><a href="https://www.kitobook.com/compare/book/26/33/28/" title="сравнение переводов, параллельные ссылки">28</a></sup> Men butun yurtni tashlandiq xarobazorga aylantiraman. Bu xalqning mag‘rur qudratiga chek qo‘yaman. Isroil tog‘larida birorta tirik jon qolmaydi, u yerga odam oyoq bosmaydi.</div>
  <div id="29"><sup><a href="https://www.kitobook.com/compare/book/26/33/29/" title="сравнение переводов, параллельные ссылки">29</a></sup> Men odamlarni qilgan jirkanch ishlari uchun jazolab, yurtni tashlandiq xarobazorga aylantirganimda, Egasi Men ekanligimni ular bilib oladilar.”</div>
  <div id="30"><sup><a href="https://www.kitobook.com/compare/book/26/33/30/" title="сравнение переводов, параллельные ссылки">30</a></sup> “Ey inson, yurtdoshlaring shahar devorlari oldida hamda uy ostonalarida turib, seni g‘iybat qilishyapti. Ular bir–birlariga: “Qani yuringlar, Egamizdan kelgan xabarni bir eshitib ko‘raylik– chi!” deyishadi.</div>
  <div id="31"><sup><a href="https://www.kitobook.com/compare/book/26/33/31/" title="сравнение переводов, параллельные ссылки">31</a></sup> Ular oldingga to‘dalashib kelishadi. Gaplaringni eshitib o‘tirishadi, lekin birontasi ham aytganlaringni qilmaydi. Ularning tilidan bol tomadi, ammo dilida o‘z foydasini ko‘zlaydilar.</div>
  <div id="32"><sup><a href="https://www.kitobook.com/compare/book/26/33/32/" title="сравнение переводов, параллельные ссылки">32</a></sup> Ular uchun sen mohir bir sozanda, muhabbat haqida kuylagan xushovoz bir ashulachidaysan, xolos. Ular aytganlaringni eshitishadi–yu, ammo gapingga kirishmaydi.</div>
  <div id="33"><sup><a href="https://www.kitobook.com/compare/book/26/33/33/" title="сравнение переводов, параллельные ссылки">33</a></sup> Men senga aytgan barcha kulfatlar ularning boshiga tushadi. Shunda ular seni payg‘ambar deb tan olishadi.</div>
</div>