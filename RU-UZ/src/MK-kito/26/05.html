<div itemprop="articleBody" class="text">
  <div id="1"><sup><a href="https://www.kitobook.com/compare/book/26/05/1/" title="сравнение переводов, параллельные ссылки">1</a></sup> Egamiz shunday dedi: “Ey inson, o‘tkir bir qilich ol. Ustara o‘rniga o‘shani ishlatib, soching bilan soqolingni qirib tashlagin. So‘ng sochingni tarozida o‘lchab, teng uch qismga bo‘lgin.</div>
  <div id="2"><sup><a href="https://www.kitobook.com/compare/book/26/05/2/" title="сравнение переводов, параллельные ссылки">2</a></sup> Shaharning qamal kunlari tugaganda sochingning bir qismini g‘ishtga chizilgan shahar o‘rtasida yondir. Ikkinchi qismini shahar atrofiga sochib tashlab, qilich bilan maydala. Uchinchi qismini esa shamolda uchirtirib yuborgin. Men qilichimni yalang‘ochlab, shahar aholisini ta’qib qilaman.</div>
  <div id="3"><sup><a href="https://www.kitobook.com/compare/book/26/05/3/" title="сравнение переводов, параллельные ссылки">3</a></sup> Sochingning ozginasini olib, choponingning etagiga qistirib qo‘y.</div>
  <div id="4"><sup><a href="https://www.kitobook.com/compare/book/26/05/4/" title="сравнение переводов, параллельные ссылки">4</a></sup> O‘sha sochingning bir qismini olovga tashlab, yondirib yubor. Undan chiqqan olov avj olib, butun Isroil xonadoniga yoyiladi.”</div>
  <div id="5"><sup><a href="https://www.kitobook.com/compare/book/26/05/5/" title="сравнение переводов, параллельные ссылки">5</a></sup> Egamiz Rabbiy shunday deb aytmoqda: “Mana, Quddusga bir qarang. Men uni xalqlarning o‘rtasiga joylashtirdim, boshqa yurtlar uni o‘rab turibdi.</div>
  <div id="6"><sup><a href="https://www.kitobook.com/compare/book/26/05/6/" title="сравнение переводов, параллельные ссылки">6</a></sup> Ammo u qonun–qoidalarimga qarshi chiqdi, atrofdagi xalqlardan ko‘ra, ko‘proq qabihlik qildi. U qonun–qoidalarimni rad etdi, farmonlarimga bo‘ysunmadi.”</div>
  <div id="7"><sup><a href="https://www.kitobook.com/compare/book/26/05/7/" title="сравнение переводов, параллельные ссылки">7</a></sup> Shuning uchun EgamizRabbiy Quddusga aytmoqda: “Sizlar badkirdorlikda atrofingizdagi xalqlardan ham o‘tib tushdingiz. Farmonlarimga bo‘ysunmadingiz, qonun–qoidalarimga rioya etmadingiz. Hatto boshqa xalqlarning udumlarini ham bajarmadingiz.”</div>
  <div id="8"><sup><a href="https://www.kitobook.com/compare/book/26/05/8/" title="сравнение переводов, параллельные ссылки">8</a></sup> Egamiz Rabbiy shunday deb aytmoqda: “Ey Quddus ahli, Men O‘zim sizlarga qarshi chiqaman. Xalqlarning ko‘zi oldida sizlarni jazolayman.</div>
  <div id="9"><sup><a href="https://www.kitobook.com/compare/book/26/05/9/" title="сравнение переводов, параллельные ссылки">9</a></sup> Qilgan jirkanch ishlaringiz tufayli Men boshingizga dahshatli bir ko‘rgilik keltiraman. Men bunaqasini hech qachon qilmaganman va bundan keyin ham qilmayman.</div>
  <div id="10"><sup><a href="https://www.kitobook.com/compare/book/26/05/10/" title="сравнение переводов, параллельные ссылки">10</a></sup> Quddusda ota– onalar o‘z farzandlarining etini, farzandlar esa o‘z ota–onalarining etini yeydilar. Men sizlarni jazolayman, omon qolganlaringizni dunyoning to‘rt tomoniga tarqatib yuboraman.</div>
  <div id="11"><sup><a href="https://www.kitobook.com/compare/book/26/05/11/" title="сравнение переводов, параллельные ссылки">11</a></sup> Men barhayot Xudo bo‘lganim haqi ont ichib aytamanki, sizlarni yo‘q qilaman. Sizlar muqaddas maskanimni makruh butlaru jirkanch odatlaringiz bilan harom qildingiz. Shuning uchun sizlarga achinmayman, rahm qilmayman.</div>
  <div id="12"><sup><a href="https://www.kitobook.com/compare/book/26/05/12/" title="сравнение переводов, параллельные ссылки">12</a></sup> Xalqingizning uchdan bir qismi o‘latu qahatchilikdan nobud bo‘ladi. Ikkinchi qismi jangda, shahar tashqarisida qirilib ketadi. Qolgan qismini esa Men to‘rt tomonga tarqatib yuboraman, qilichimni yalang‘ochlab ta’qib qilaman.</div>
  <div id="13"><sup><a href="https://www.kitobook.com/compare/book/26/05/13/" title="сравнение переводов, параллельные ссылки">13</a></sup> Shunda g‘azabimdan tushaman, qahrimni ularga sochib bo‘lganimdan keyingina taskin topaman. Qahrimni ularga sochib bo‘lganimdan keyin, Men, Egangiz, rashk ustida gapirganimni ular bilib oladilar.</div>
  <div id="14"><sup><a href="https://www.kitobook.com/compare/book/26/05/14/" title="сравнение переводов, параллельные ссылки">14</a></sup> Men sizlarni xonavayron qilaman. Yon–atrofda yashovchi xalqlar hamda o‘tgan–ketgan odamlar sizlarni mazax qiladilar.</div>
  <div id="15"><sup><a href="https://www.kitobook.com/compare/book/26/05/15/" title="сравнение переводов, параллельные ссылки">15</a></sup> Men sizlarni qahru g‘azab bilan hukm qilganimda, jahl ustida qattiq jazolaganimda, atrofdagi xalqlar dahshatga tushadilar. Ular bundan saboq oladilar, sizlarni esa mazax qilib, ustingizdan kuladilar. Bularni Men, Egangiz aytdim.</div>
  <div id="16"><sup><a href="https://www.kitobook.com/compare/book/26/05/16/" title="сравнение переводов, параллельные ссылки">16</a></sup> Men ustingizga qahatchilikning halokatli o‘qlarini yog‘diraman, sizlarni yo‘q qilaman. Shahardagi ocharchilikni avjiga chiqaraman, sizlarni bir burda nonga zor qilaman.</div>
  <div id="17"><sup><a href="https://www.kitobook.com/compare/book/26/05/17/" title="сравнение переводов, параллельные ссылки">17</a></sup> Men ustingizga qahatchiligu yovvoyi hayvonlarni yuboraman. Ular sizlarni farzandlaringizdan judo qiladi. O‘latu qotillik yurtingizda hukm suradi, Men sizlarga qarshi dushman qilichini yalang‘ochlayman. Bularni Men, Egangiz aytdim.”</div>
</div>