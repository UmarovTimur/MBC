<div itemprop="articleBody" class="text">
  <div id="1"><sup><a href="https://www.kitobook.com/compare/book/42/15/1/" title="сравнение переводов, параллельные ссылки">1</a></sup> Hamma soliqchilar va gunohkorlar Isoning ta’limotini tinglash uchun kelar edilar.</div>
  <div id="2"><sup><a href="https://www.kitobook.com/compare/book/42/15/2/" title="сравнение переводов, параллельные ссылки">2</a></sup> Farziylar bilan Tavrot tafsirchilari: “Ana, U gunohkorlarni qabul kilib, ular bilan yeb–ichyapti”, deb ming‘irlab norozi bo‘ldilar.</div>
  <div id="3"><sup><a href="https://www.kitobook.com/compare/book/42/15/3/" title="сравнение переводов, параллельные ссылки">3</a></sup> Iso esa ularga quyidagi masalni aytib berdi:</div>
  <div id="4"><sup><a href="https://www.kitobook.com/compare/book/42/15/4/" title="сравнение переводов, параллельные ссылки">4</a></sup> “Sizlarning orangizda kimningdir yuzta qo‘yi bo‘lsa–yu, bittasi yo‘qolib qolsa, to‘qson to‘qqiztasini yaylovda qoldirib, yo‘qolgan qo‘yni topmaguncha qidirmaydimi?</div>
  <div id="5"><sup><a href="https://www.kitobook.com/compare/book/42/15/5/" title="сравнение переводов, параллельные ссылки">5</a></sup> O‘sha qo‘yini topganda, xursand bo‘lib yelkasiga ko‘tarib oladi.</div>
  <div id="6"><sup><a href="https://www.kitobook.com/compare/book/42/15/6/" title="сравнение переводов, параллельные ссылки">6</a></sup> U uyiga kelib, do‘stlarini, qo‘shnilarini chaqiradi va ularga: “Men yo‘qolgan qo‘yimni topdim! Xursandchiligimga sherik bo‘linglar”, — deb aytadi.</div>
  <div id="7"><sup><a href="https://www.kitobook.com/compare/book/42/15/7/" title="сравнение переводов, параллельные ссылки">7</a></sup> Sizlarga aytamanki, xuddi shu singari, tavbaga hojat sezmagan to‘qson to‘qqizta solih odamdan ko‘ra, tavba qilgan bitta gunohkor uchun osmonda ko‘proq shodlik bo‘ladi.”</div>
  <div id="8"><sup><a href="https://www.kitobook.com/compare/book/42/15/8/" title="сравнение переводов, параллельные ссылки">8</a></sup> “Yoki qaysi bir ayolning o‘nta kumush tangasi bo‘lsa–da, bittasini yo‘qotib qo‘ysa, u chiroq yoqib tangani topmagunicha uyini supurib–sidirib sinchiklab qidirmaydimi?!</div>
  <div id="9"><sup><a href="https://www.kitobook.com/compare/book/42/15/9/" title="сравнение переводов, параллельные ссылки">9</a></sup> Tangani topgach, dugonalarini va qo‘shnilarini chaqirib: “Men yo‘qolgan tangamni topdim! Xursandchiligimga sherik bo‘linglar”, — deydi.</div>
  <div id="10"><sup><a href="https://www.kitobook.com/compare/book/42/15/10/" title="сравнение переводов, параллельные ссылки">10</a></sup> Sizlarga aytamanki, xuddi shu singari, tavba qilgan bitta gunohkor uchun Xudoning farishtalari huzurida shodlik bo‘ladi.”</div>
  <div id="11"><sup><a href="https://www.kitobook.com/compare/book/42/15/11/" title="сравнение переводов, параллельные ссылки">11</a></sup> Iso yana dedi: “Bir odamning ikki o‘g‘li bor ekan.</div>
  <div id="12"><sup><a href="https://www.kitobook.com/compare/book/42/15/12/" title="сравнение переводов, параллельные ссылки">12</a></sup> Ularning kichigi otasiga: — Ota, mol–mulkingizdan menga tegishli qismini bering, — debdi. Otasi mol–mulkini ikki o‘g‘liga bo‘lib beribdi.</div>
  <div id="13"><sup><a href="https://www.kitobook.com/compare/book/42/15/13/" title="сравнение переводов, параллельные ссылки">13</a></sup> Oradan ko‘p o‘tmay, kichik o‘g‘il bor narsasini yig‘ishtirib, uzoq bir mamlakatga ketibdi. U yerda shaloq yashab, mol–dunyosini ko‘kka sovuribdi.</div>
  <div id="14"><sup><a href="https://www.kitobook.com/compare/book/42/15/14/" title="сравнение переводов, параллельные ссылки">14</a></sup> Borini isrof qilganidan keyin, o‘sha mamlakatda og‘ir qahatchilik boshlanibdi. Yigit ham muhtojlikda qolibdi.</div>
  <div id="15"><sup><a href="https://www.kitobook.com/compare/book/42/15/15/" title="сравнение переводов, параллельные ссылки">15</a></sup> U borib, o‘sha mamlakat fuqarolaridan biriga yollanibdi. U esa yigitni o‘z dalasidagi cho‘chqalarni boqishga yuboribdi.</div>
  <div id="16"><sup><a href="https://www.kitobook.com/compare/book/42/15/16/" title="сравнение переводов, параллельные ссылки">16</a></sup> Yigit cho‘chqalar yeydigan qo‘zoqlar bilan qornini to‘ydirishga ham zor bo‘libdi, lekin unga shuni ham ravo ko‘rishmas ekan.</div>
  <div id="17"><sup><a href="https://www.kitobook.com/compare/book/42/15/17/" title="сравнение переводов, параллельные ссылки">17</a></sup> Nihoyat yigit aqlini yig‘ib olib, o‘ziga o‘zi debdi: “Otamning qanchadan–qancha yollanma ishchilarining noni oshib–toshib yotibdi, men esa bu yerda ochlikdan o‘lyapman.</div>
  <div id="18"><sup><a href="https://www.kitobook.com/compare/book/42/15/18/" title="сравнение переводов, параллельные ссылки">18</a></sup> Endi otamning oldiga borib, unga shunday deb aytaman: Ota, men Xudoga va sizga qarshi gunoh qildim.</div>
  <div id="19"><sup><a href="https://www.kitobook.com/compare/book/42/15/19/" title="сравнение переводов, параллельные ссылки">19</a></sup> Endi sizning o‘g‘lingiz, deb atalishga loyiq emasman. Meni yollanma ishchilaringiz qatoriga qabul qiling.”</div>
  <div id="20"><sup><a href="https://www.kitobook.com/compare/book/42/15/20/" title="сравнение переводов, параллельные ссылки">20</a></sup> Yigit otasi oldiga ravona bo‘libdi. Yigit hali uzoqda kelar ekan, otasi uni ko‘rib, o‘g‘liga rahmi kelibdi. U yugurib borib, o‘g‘lini kuchoqlab, o‘pibdi.</div>
  <div id="21"><sup><a href="https://www.kitobook.com/compare/book/42/15/21/" title="сравнение переводов, параллельные ссылки">21</a></sup> Keyin o‘g‘li otasiga aytibdi: — Ota, men Xudoga va sizga qarshi gunoh qildim. Endi sizning o‘g‘lingiz, deb atalishga loyiq emasman.</div>
  <div id="22"><sup><a href="https://www.kitobook.com/compare/book/42/15/22/" title="сравнение переводов, параллельные ссылки">22</a></sup> Otasi esa xizmatkorlariga buyuribdi: — Tez bo‘linglar, eng nafis to‘n keltirib yelkasiga yopinglar, qo‘liga uzuk taqinglar, oyoqlariga choriq kiygizinglar.</div>
  <div id="23"><sup><a href="https://www.kitobook.com/compare/book/42/15/23/" title="сравнение переводов, параллельные ссылки">23</a></sup> Bo‘rdoqi buzoqni olib chiqib, so‘yinglar. Yeb–ichaylik, xursandchilik qilaylik.</div>
  <div id="24"><sup><a href="https://www.kitobook.com/compare/book/42/15/24/" title="сравнение переводов, параллельные ссылки">24</a></sup> Chunki bu o‘g‘lim men uchun o‘lgan edi, endi tirildi, yo‘qolgan edi, endi topildi. Shunday qilib, xursandchilik qila boshlabdilar.</div>
  <div id="25"><sup><a href="https://www.kitobook.com/compare/book/42/15/25/" title="сравнение переводов, параллельные ссылки">25</a></sup> Katta o‘g‘il shu paytda dalada ekan. Qaytayotib uyga yaqinlashganda, qulog‘iga musiqa va o‘yin– kulgi sadolari eshitilibdi.</div>
  <div id="26"><sup><a href="https://www.kitobook.com/compare/book/42/15/26/" title="сравнение переводов, параллельные ссылки">26</a></sup> Xizmatkorlardan birini chaqirib: — Nima gap? — deb so‘rabdi.</div>
  <div id="27"><sup><a href="https://www.kitobook.com/compare/book/42/15/27/" title="сравнение переводов, параллельные ссылки">27</a></sup> — Ukangiz qaytib keldilar. Otangiz uni sog‘– salomat ko‘rgani uchun bo‘rdoqi buzoqni so‘ydilar, — deb javob beribdi xizmatkor.</div>
  <div id="28"><sup><a href="https://www.kitobook.com/compare/book/42/15/28/" title="сравнение переводов, параллельные ссылки">28</a></sup> Shunda katta o‘g‘ilning jahli chiqibdi, ichkariga kirishdan bosh tortibdi. Otasi esa tashqariga chiqib, o‘g‘liga o‘tinib gapiribdi.</div>
  <div id="29"><sup><a href="https://www.kitobook.com/compare/book/42/15/29/" title="сравнение переводов, параллельные ссылки">29</a></sup> Ammo u otasiga shunday javob beribdi: — Menga qarang! Shuncha yildan beri sizga qulday ishlab kelaman. Birorta gapingizni yerda qoldirmadim. Lekin do‘stlarim bilan xursandchilik qilishim uchun siz menga bitta uloqcha ham bermadingiz.</div>
  <div id="30"><sup><a href="https://www.kitobook.com/compare/book/42/15/30/" title="сравнение переводов, параллельные ссылки">30</a></sup> Ammo mol–mulkingizni fohishalar bilan yeb, yo‘q qilgan anavi o‘g‘lingiz qaytib kelganda, siz bo‘rdoqi buzoqni so‘ydirdingiz!</div>
  <div id="31"><sup><a href="https://www.kitobook.com/compare/book/42/15/31/" title="сравнение переводов, параллельные ссылки">31</a></sup> Otasi unga shunday javob beribdi: — O‘g‘lim! Sen doimo men bilan birgasan. Mening bor narsam seniki.</div>
  <div id="32"><sup><a href="https://www.kitobook.com/compare/book/42/15/32/" title="сравнение переводов, параллельные ссылки">32</a></sup> Bugun esa bayram qilib, xursand bo‘lishimiz kerak. Axir, bu ukang biz uchun o‘lgan edi, endi tirildi, yo‘qolgan edi, endi topildi.”</div>
</div>