<div itemprop="articleBody" class="text">
  <div id="1"><sup><a href="https://www.kitobook.com/compare/book/42/18/1/" title="сравнение переводов, параллельные ссылки">1</a></sup> Shogirdlar doimo va bezmasdan ibodat qilsin deb, Iso ularga shunday bir masal aytib berdi:</div>
  <div id="2"><sup><a href="https://www.kitobook.com/compare/book/42/18/2/" title="сравнение переводов, параллельные ссылки">2</a></sup> — Bir shaharda Xudodan ham qo‘rqmaydigan, odamdan ham uyalmaydigan bir qozi bor ekan.</div>
  <div id="3"><sup><a href="https://www.kitobook.com/compare/book/42/18/3/" title="сравнение переводов, параллельные ссылки">3</a></sup> O‘sha shaharda bir beva ayol ham yashar ekan. U qozining oldiga tez–tez borib turib: — Meni raqibimdan himoya qiling, — deb o‘tinarkan.</div>
  <div id="4"><sup><a href="https://www.kitobook.com/compare/book/42/18/4/" title="сравнение переводов, параллельные ссылки">4</a></sup> Qozi ancha vaqtgacha unga yordam berishdan bosh tortib yurar ekan. Oxiri u o‘zi– o‘ziga shunday debdi: — Men Xudodan qo‘rqmayman, odamlardan ham uyalmayman.</div>
  <div id="5"><sup><a href="https://www.kitobook.com/compare/book/42/18/5/" title="сравнение переводов, параллельные ссылки">5</a></sup> Ammo bu beva xotin meni holu jonimga qo‘ymagani uchun, uni himoya qila qolay. Bo‘lmasa, u kelaverib meni bezor qiladi.</div>
  <div id="6"><sup><a href="https://www.kitobook.com/compare/book/42/18/6/" title="сравнение переводов, параллельные ссылки">6</a></sup> Rabbimiz Iso gapida davom etib dedi: — Adolatsiz qozining gapini eshitdingizmi?</div>
  <div id="7"><sup><a href="https://www.kitobook.com/compare/book/42/18/7/" title="сравнение переводов, параллельные ссылки">7</a></sup> Shunday ekan, nahotki Xudo tunu kun iltijo qilayotgan O‘z tanlaganlarini himoya qilmasa?! Yo‘q, Xudo ularni kuttirib qo‘ymaydi!</div>
  <div id="8"><sup><a href="https://www.kitobook.com/compare/book/42/18/8/" title="сравнение переводов, параллельные ссылки">8</a></sup> Sizlarga aytaman, ularni zudlik bilan himoya qiladi! Ammo Inson O‘g‘li kelganda, yer yuzida imoni bor odamlarni toparmikin?”</div>
  <div id="9"><sup><a href="https://www.kitobook.com/compare/book/42/18/9/" title="сравнение переводов, параллельные ссылки">9</a></sup> O‘zlarining solihligiga ishonib, boshqalarni mensimaydigan ba’zi odamlarga Iso quyidagi masalni aytib berdi:</div>
  <div id="10"><sup><a href="https://www.kitobook.com/compare/book/42/18/10/" title="сравнение переводов, параллельные ссылки">10</a></sup> “Ikki odam ibodat qilgani Ma’badga kirishibdi. Ularning biri farziy, ikkinchisi soliqchi ekan.</div>
  <div id="11"><sup><a href="https://www.kitobook.com/compare/book/42/18/11/" title="сравнение переводов, параллельные ссылки">11</a></sup> Farziy o‘rnidan turib, shunday ibodat qilibdi: — Xudoyim, O‘zingga shukr! Chunki men boshqalarga o‘xshab o‘g‘ri, jinoyatchi, zinokor yoki manavi soliqchiday emasman.</div>
  <div id="12"><sup><a href="https://www.kitobook.com/compare/book/42/18/12/" title="сравнение переводов, параллельные ссылки">12</a></sup> Men haftada ikki marta ro‘za tutaman. Topganimning o‘ndan birini ushr qilib beraman.</div>
  <div id="13"><sup><a href="https://www.kitobook.com/compare/book/42/18/13/" title="сравнение переводов, параллельные ссылки">13</a></sup> Soliqchi bo‘lsa uzoqda turib, hatto osmonga ham qarashga botinolmay, ko‘kragiga urganicha: — Yo Xudo, men gunohkorga rahm qil! — deb iltijo qilardi.</div>
  <div id="14"><sup><a href="https://www.kitobook.com/compare/book/42/18/14/" title="сравнение переводов, параллельные ссылки">14</a></sup> Sizga aytaman: farziy emas, mana shu odam oqlanib uyiga qaytdi. Zotan o‘zini o‘zi yuksaltirgan odam kamsitiladi, o‘zini past olgan odam esa yuksaltiriladi.”</div>
  <div id="15"><sup><a href="https://www.kitobook.com/compare/book/42/18/15/" title="сравнение переводов, параллельные ссылки">15</a></sup> Iso bolalarimizga qo‘l tekkizsin, deb odamlar Uning oldiga hatto go‘daklarni ham olib kelishardi. Shogirdlar buni ko‘rib, odamlarni koyidilar.</div>
  <div id="16"><sup><a href="https://www.kitobook.com/compare/book/42/18/16/" title="сравнение переводов, параллельные ссылки">16</a></sup> Iso esa bolalarni yoniga chaqirib, dedi: “Bolalarga yo‘l beringlar, Mening oldimga kelishiga to‘sqinlik qilmanglar! Zero, Xudoning Shohligi shundaylarnikidir.</div>
  <div id="17"><sup><a href="https://www.kitobook.com/compare/book/42/18/17/" title="сравнение переводов, параллельные ссылки">17</a></sup> Sizlarga chinini aytayin: kim Xudoning Shohligini bola kabi qabul qilmasa, unga hech qachon kirolmaydi.”</div>
  <div id="18"><sup><a href="https://www.kitobook.com/compare/book/42/18/18/" title="сравнение переводов, параллельные ссылки">18</a></sup> Yahudiy boshliqlardan biri Isodan so‘radi: — Valine’mat Ustozim! Abadiy hayotga ega bo‘lish uchun nima qilishim kerak?</div>
  <div id="19"><sup><a href="https://www.kitobook.com/compare/book/42/18/19/" title="сравнение переводов, параллельные ссылки">19</a></sup> Iso unga dedi: — Nega Meni valine’mat deysiz? Birgina Xudodan boshqa hech kim valine’mat emas.</div>
  <div id="20"><sup><a href="https://www.kitobook.com/compare/book/42/18/20/" title="сравнение переводов, параллельные ссылки">20</a></sup> Siz amrlarni bilasiz: “Zino qilmang. Qotillik qilmang. O‘g‘irlik qilmang. Yolg‘on guvohlik bermang. Ota–onangizni hurmat qiling.”</div>
  <div id="21"><sup><a href="https://www.kitobook.com/compare/book/42/18/21/" title="сравнение переводов, параллельные ссылки">21</a></sup> — Bularning hammasiga yoshligimdan amal qilib kelaman, — dedi boyagi boshliq.</div>
  <div id="22"><sup><a href="https://www.kitobook.com/compare/book/42/18/22/" title="сравнение переводов, параллельные ссылки">22</a></sup> Buni eshitib, Iso dedi: — Sizga birgina narsa yetishmaydi: bor narsangizni soting, pulini kambag‘allarga tarqating. Shunda osmonda xazinangiz bo‘ladi. Keyin kelib, Menga ergashing.</div>
  <div id="23"><sup><a href="https://www.kitobook.com/compare/book/42/18/23/" title="сравнение переводов, параллельные ссылки">23</a></sup> Boshliq buni eshitib, qattiq xafa bo‘ldi, chunki u juda boy edi.</div>
  <div id="24"><sup><a href="https://www.kitobook.com/compare/book/42/18/24/" title="сравнение переводов, параллельные ссылки">24</a></sup> Iso uning xafa bo‘lganini ko‘rib dedi: — Mol–dunyosi bor odamlarning Xudo Shohligiga kirishi naqadar qiyin!</div>
  <div id="25"><sup><a href="https://www.kitobook.com/compare/book/42/18/25/" title="сравнение переводов, параллельные ссылки">25</a></sup> Boyning Xudo Shohligiga kirishidan ko‘ra, tuyaning igna teshigidan o‘tishi osonroqdir.</div>
  <div id="26"><sup><a href="https://www.kitobook.com/compare/book/42/18/26/" title="сравнение переводов, параллельные ссылки">26</a></sup> Buni eshitganlar esa: — Unday bo‘lsa, kim najot topa olar ekan? — deb so‘rashdi.</div>
  <div id="27"><sup><a href="https://www.kitobook.com/compare/book/42/18/27/" title="сравнение переводов, параллельные ссылки">27</a></sup> Iso shunday javob berdi: — Odamlar uchun imkonsiz bo‘lgan narsaning Xudo uchun imkoni bor.</div>
  <div id="28"><sup><a href="https://www.kitobook.com/compare/book/42/18/28/" title="сравнение переводов, параллельные ссылки">28</a></sup> Shunda Butrus dedi: — Mana, biz uy–joyimizni tashlab, Sizning orqangizdan ergashib keldik.</div>
  <div id="29"><sup><a href="https://www.kitobook.com/compare/book/42/18/29/" title="сравнение переводов, параллельные ссылки">29</a></sup> Iso shogirdlariga dedi: — Sizlarga chinini aytayin, Xudoning Shohligi uchun uy–joyini, yoki xotinini yo aka–ukalarini yoki ota–onasini yo bola–chaqasini qoldirgan odam</div>
  <div id="30"><sup><a href="https://www.kitobook.com/compare/book/42/18/30/" title="сравнение переводов, параллельные ссылки">30</a></sup> bu dunyoning o‘zidayoq bir necha barobar ortig‘i bilan oladi, narigi dunyoda esa abadiy hayotga ega bo‘ladi.</div>
  <div id="31"><sup><a href="https://www.kitobook.com/compare/book/42/18/31/" title="сравнение переводов, параллельные ссылки">31</a></sup> Keyin Iso o‘n ikki shogirdini chetga olib, ularga dedi: — Mana, biz Quddusga ketyapmiz. Payg‘ambarlarning Inson O‘g‘li to‘g‘risida yozgan hamma bashoratlari bajo bo‘ladi.</div>
  <div id="32"><sup><a href="https://www.kitobook.com/compare/book/42/18/32/" title="сравнение переводов, параллельные ссылки">32</a></sup> Uni g‘ayriyahudiylarga tutib beradilar. Uni masxaralab haqorat qiladilar. Unga tupuradilar.</div>
  <div id="33"><sup><a href="https://www.kitobook.com/compare/book/42/18/33/" title="сравнение переводов, параллельные ссылки">33</a></sup> G‘ayriyahudiylar Uni qamchilaydilar, keyin o‘ldiradilar. Ammo uchinchi kuni U tiriladi.”</div>
  <div id="34"><sup><a href="https://www.kitobook.com/compare/book/42/18/34/" title="сравнение переводов, параллельные ссылки">34</a></sup> Shogirdlar esa bu so‘zlardan hech narsa tushunmadilar. Bu so‘zlarning ma’nosi ularga qorong‘i edi, Isoning aytganlarini ular anglamadilar.</div>
  <div id="35"><sup><a href="https://www.kitobook.com/compare/book/42/18/35/" title="сравнение переводов, параллельные ссылки">35</a></sup> Iso Yerixo shahriga kirib kelayotganda, bir ko‘r odam yo‘l chekkasida sadaqa so‘rab o‘tirar edi.</div>
  <div id="36"><sup><a href="https://www.kitobook.com/compare/book/42/18/36/" title="сравнение переводов, параллельные ссылки">36</a></sup> Oldidan katta bir olomon o‘tib ketayotganini eshitgan o‘sha ko‘r: — Nima gap? — deb so‘radi.</div>
  <div id="37"><sup><a href="https://www.kitobook.com/compare/book/42/18/37/" title="сравнение переводов, параллельные ссылки">37</a></sup> — Nosiralik Iso o‘tib ketyapti, — deb javob berishdi unga.</div>
  <div id="38"><sup><a href="https://www.kitobook.com/compare/book/42/18/38/" title="сравнение переводов, параллельные ссылки">38</a></sup> Shunda ko‘r: — Ey Dovud O‘g‘li Iso, menga rahm qil! — deb baqirdi.</div>
  <div id="39"><sup><a href="https://www.kitobook.com/compare/book/42/18/39/" title="сравнение переводов, параллельные ссылки">39</a></sup> Oldinda ketayotganlar esa: — Jim bo‘l! — deb ko‘rni koyishdi. U esa yanada qattiqroq baqirdi: — Ey Dovud O‘g‘li! Menga rahm qil!</div>
  <div id="40"><sup><a href="https://www.kitobook.com/compare/book/42/18/40/" title="сравнение переводов, параллельные ссылки">40</a></sup> Shunda Iso to‘xtab, ko‘rni yoniga olib kelishlarini buyurdi. Ko‘r kelgach, Iso undan so‘radi:</div>
  <div id="41"><sup><a href="https://www.kitobook.com/compare/book/42/18/41/" title="сравнение переводов, параллельные ссылки">41</a></sup> — Mendan nima istaysan? Sen uchun nima qilay? — Hazrat, ko‘zlarim ko‘rsin! — dedi u.</div>
  <div id="42"><sup><a href="https://www.kitobook.com/compare/book/42/18/42/" title="сравнение переводов, параллельные ссылки">42</a></sup> Iso unga: — Ko‘zlaring ko‘rsin, ishonching senga shifo berdi, — dedi.</div>
  <div id="43"><sup><a href="https://www.kitobook.com/compare/book/42/18/43/" title="сравнение переводов, параллельные ссылки">43</a></sup> O‘sha zahoti u ko‘ra boshladi. So‘ng Xudoni ulug‘lagancha Isoga ergashdi. Buni ko‘rgan butun xalq Xudoga hamdu sanolar aytdi.</div>
</div>