<div itemprop="articleBody" class="text">
  <div id="1"><sup><a href="https://www.kitobook.com/compare/book/42/14/1/" title="сравнение переводов, параллельные ссылки">1</a></sup> Bir Shabbat kuni Iso farziylar rahnamolaridan birining uyiga mehmonga bordi. Uni diqqat bilan kuzatib o‘tirishardi.</div>
  <div id="2"><sup><a href="https://www.kitobook.com/compare/book/42/14/2/" title="сравнение переводов, параллельные ссылки">2</a></sup> Isoning oldiga istisqo dardidan qo‘l–oyoqlari shishib ketgan bir odam kelib qoldi.</div>
  <div id="3"><sup><a href="https://www.kitobook.com/compare/book/42/14/3/" title="сравнение переводов, параллельные ссылки">3</a></sup> Iso Tavrot tafsirchilaridan va farziylardan so‘radi: — Qonunimizga ko‘ra Shabbat kuni odamga shifo berish mumkinmi yoki yo‘qmi?</div>
  <div id="4"><sup><a href="https://www.kitobook.com/compare/book/42/14/4/" title="сравнение переводов, параллельные ссылки">4</a></sup> Ular esa indamadilar. Iso xasta odamga qo‘l tekkizib, shifo berdi va uni jo‘natib yubordi.</div>
  <div id="5"><sup><a href="https://www.kitobook.com/compare/book/42/14/5/" title="сравнение переводов, параллельные ссылки">5</a></sup> So‘ng ularga dedi: — Birortangizning farzandingiz yoki molingiz quduqqa tushib ketsa, Shabbat kuni bo‘lishiga qaramay, uni darhol chiqarib olmaysizlarmi?!</div>
  <div id="6"><sup><a href="https://www.kitobook.com/compare/book/42/14/6/" title="сравнение переводов, параллельные ссылки">6</a></sup> Ular esa bu gapga biron javob topa olmadilar.</div>
  <div id="7"><sup><a href="https://www.kitobook.com/compare/book/42/14/7/" title="сравнение переводов, параллельные ссылки">7</a></sup> Mehmonlar to‘rdan joy tanlashga intilayotgan edilar. Iso buni ko‘rib, shunday masal aytdi:</div>
  <div id="8"><sup><a href="https://www.kitobook.com/compare/book/42/14/8/" title="сравнение переводов, параллельные ссылки">8</a></sup> “Sizni to‘y ziyofatiga taklif qilishganda, to‘rga chiqib olmang. Mehmonga chaqirilganlar orasida sizdan ham hurmatliroq boshqasi bo‘lishi mumkin.</div>
  <div id="9"><sup><a href="https://www.kitobook.com/compare/book/42/14/9/" title="сравнение переводов, параллельные ссылки">9</a></sup> Ikkovingizni taklif qilgan mezbon kelib, sizga: “Joyingizni bu odamga bo‘shatib bering”, deb aytishi mumkin. Shunda siz xijolat tortib, poygakda o‘tirishga majbur bo‘lasiz.</div>
  <div id="10"><sup><a href="https://www.kitobook.com/compare/book/42/14/10/" title="сравнение переводов, параллельные ссылки">10</a></sup> Shuning uchun, taklif etilganingizda, poygakda o‘tiring, toki mezbonning o‘zi kelib sizga: “Do‘stim, iltimos to‘rga chiqing”, — deb aytsin. Shunda boshqa mehmonlar ko‘zida sizning hurmatingiz oshadi.</div>
  <div id="11"><sup><a href="https://www.kitobook.com/compare/book/42/14/11/" title="сравнение переводов, параллельные ссылки">11</a></sup> Zotan, o‘zini o‘zi yuksaltirgan kamsitiladi, o‘zini past tutgan esa yuksaltiriladi.”</div>
  <div id="12"><sup><a href="https://www.kitobook.com/compare/book/42/14/12/" title="сравнение переводов, параллельные ссылки">12</a></sup> Iso O‘zini taklif qilgan xonadon sohibiga aytdi: “Tushki yo kechki ziyofat berganingizda, do‘stlaringizni yoki aka–ukalaringizni, qarindosh– urug‘laringizni yo bo‘lmasa, boy qo‘shnilaringizni taklif qilmang. Aks holda, ular ham sizni mehmonga chaqirib, qilgan yaxshiligingizni qaytaradilar.</div>
  <div id="13"><sup><a href="https://www.kitobook.com/compare/book/42/14/13/" title="сравнение переводов, параллельные ссылки">13</a></sup> Aksincha, ziyofat berganingizda, kambag‘al–qashshoqlarni, cho‘loq, shollarni, ko‘rlarni taklif qiling.</div>
  <div id="14"><sup><a href="https://www.kitobook.com/compare/book/42/14/14/" title="сравнение переводов, параллельные ссылки">14</a></sup> Shunda baxtli bo‘lasiz. Chunki ular qilgan yaxshiligingizni qaytara olmasalar–da, solihlar tirilgan zamonda buning savobini ko‘rasiz.”</div>
  <div id="15"><sup><a href="https://www.kitobook.com/compare/book/42/14/15/" title="сравнение переводов, параллельные ссылки">15</a></sup> Dasturxon atrofida o‘tirgan mehmonlardan biri Isoning bu so‘zlarini eshitib, Unga dedi: — Xudoning Shohligida ziyofat yeydigan kishi baxtlidir!</div>
  <div id="16"><sup><a href="https://www.kitobook.com/compare/book/42/14/16/" title="сравнение переводов, параллельные ссылки">16</a></sup> Iso o‘sha odamga shunday dedi: “Bir odam katta ziyofat tayyorlab, ko‘pchilikni taklif etibdi.</div>
  <div id="17"><sup><a href="https://www.kitobook.com/compare/book/42/14/17/" title="сравнение переводов, параллельные ссылки">17</a></sup> Ziyofat vaqti bo‘lganda: — Kelinglar, dasturxon tayyor bo‘ldi, — deb mehmonlarni chaqirgani xizmatkorini yuboribdi.</div>
  <div id="18"><sup><a href="https://www.kitobook.com/compare/book/42/14/18/" title="сравнение переводов, параллельные ссылки">18</a></sup> Ammo taklif qilinganlarning hammasi birday uzr so‘ray boshlabdilar. Birinchisi unga debdi: — Men yer sotib olgan edim, o‘sha yerni ko‘rgani borishim kerak. Iltimos, meni kechiring.</div>
  <div id="19"><sup><a href="https://www.kitobook.com/compare/book/42/14/19/" title="сравнение переводов, параллельные ссылки">19</a></sup> Boshqasi esa: — Men besh juft ho‘kiz sotib oldim, ularni sinagani ketyapman. Iltimos, meni kechiring, — debdi.</div>
  <div id="20"><sup><a href="https://www.kitobook.com/compare/book/42/14/20/" title="сравнение переводов, параллельные ссылки">20</a></sup> Yana boshqasi: — Men yangi uylandim, shuning uchun bora olmayman, — debdi.</div>
  <div id="21"><sup><a href="https://www.kitobook.com/compare/book/42/14/21/" title="сравнение переводов, параллельные ссылки">21</a></sup> Xizmatkor qaytib kelib, xo‘jayiniga axborot beribdi. Shunda uy sohibi g‘azablanib, xizmatkoriga buyuribdi: — Hoziroq shahar ko‘chalarini, yo‘laklarini aylanib chiq. Qashshoq, cho‘loq, ko‘r va shollarni bu yerga olib kel.</div>
  <div id="22"><sup><a href="https://www.kitobook.com/compare/book/42/14/22/" title="сравнение переводов, параллельные ссылки">22</a></sup> Biroz vaqtdan keyin xizmatkor shunday deb keldi: — Xo‘jayin, buyurganlaringizni bajardim, lekin yana bo‘sh joy qoldi.</div>
  <div id="23"><sup><a href="https://www.kitobook.com/compare/book/42/14/23/" title="сравнение переводов, параллельные ссылки">23</a></sup> Shunda xo‘jayin xizmatkoriga aytibdi: — Yo‘llarga, yo‘laklarga bor, odamlarni ko‘ndirib olib kel, toki uyim to‘lsin.</div>
  <div id="24"><sup><a href="https://www.kitobook.com/compare/book/42/14/24/" title="сравнение переводов, параллельные ссылки">24</a></sup> Sizlarga aytay, taklif qilinganlarning birortasi ham ziyofatimdan totib ko‘rmaydi.”</div>
  <div id="25"><sup><a href="https://www.kitobook.com/compare/book/42/14/25/" title="сравнение переводов, параллельные ссылки">25</a></sup> Katta bir olomon Isoga ergashib ketayotgan edi. Iso ularga qarab dedi:</div>
  <div id="26"><sup><a href="https://www.kitobook.com/compare/book/42/14/26/" title="сравнение переводов, параллельные ссылки">26</a></sup> “Menga ergashgan odam Meni ota–onasidan, aka–uka va opa– singillaridan, hatto o‘z jonidan ortiq yaxshi ko‘rishi kerak, aks holda u Mening shogirdim bo‘lolmaydi.</div>
  <div id="27"><sup><a href="https://www.kitobook.com/compare/book/42/14/27/" title="сравнение переводов, параллельные ссылки">27</a></sup> O‘z xochini ko‘tarib, ortimdan yurmagan odam ham Mening shogirdim bo‘lolmaydi.</div>
  <div id="28"><sup><a href="https://www.kitobook.com/compare/book/42/14/28/" title="сравнение переводов, параллельные ссылки">28</a></sup> Sizlardan birortangiz minora qurmoqchi bo‘lsangiz, uni bitirish uchun mablag‘ yetarlimi, deb oldindan xarajatini hisoblab chiqmaysizmi?</div>
  <div id="29"><sup><a href="https://www.kitobook.com/compare/book/42/14/29/" title="сравнение переводов, параллельные ссылки">29</a></sup> Aks holda, siz poydevor yotqizasizu minorani bitkaza olmaysiz. Buni ko‘rganlarning hammasi ustingizdan kulib, shunday deb aytishadi:</div>
  <div id="30"><sup><a href="https://www.kitobook.com/compare/book/42/14/30/" title="сравнение переводов, параллельные ссылки">30</a></sup> “Bu odam qurilishni boshladi, ammo bitira olmadi.”</div>
  <div id="31"><sup><a href="https://www.kitobook.com/compare/book/42/14/31/" title="сравнение переводов, параллельные ссылки">31</a></sup> Yoki qaysi shoh boshqa bir shohga qarshi urushga chiqishdan avval o‘tirib: “Dushman yigirma ming askari bilan menga qarshi kelyapti, men o‘n ming askarim bilan unga bas kela olamanmi?” deb o‘ylamaydimi?!</div>
  <div id="32"><sup><a href="https://www.kitobook.com/compare/book/42/14/32/" title="сравнение переводов, параллельные ссылки">32</a></sup> Kuchi yetmasa, dushman hali uzoqdaligida uning oldiga elchi yuborib, sulh tuzaylik, deb iltimos qiladi.</div>
  <div id="33"><sup><a href="https://www.kitobook.com/compare/book/42/14/33/" title="сравнение переводов, параллельные ссылки">33</a></sup> Xuddi shu singari, bor mol–mulkingizdan kechmasangiz, birontangiz ham Mening shogirdim bo‘la olmaysiz.</div>
  <div id="34"><sup><a href="https://www.kitobook.com/compare/book/42/14/34/" title="сравнение переводов, параллельные ссылки">34</a></sup> Tuz — yaxshi narsa. Lekin tuz o‘z ta’mini yo‘qotsa, uni yana qanday sho‘r qilib bo‘ladi?</div>
  <div id="35"><sup><a href="https://www.kitobook.com/compare/book/42/14/35/" title="сравнение переводов, параллельные ссылки">35</a></sup> Bunday tuz yerga ham, go‘ngga ham yaramaydi, uni tashlab yuboradilar. Kimning eshitar qulog‘i bo‘lsa, eshitsin!”</div>
</div>