<div itemprop="articleBody" class="text">
  <div id="1"><sup><a href="https://www.kitobook.com/compare/book/42/16/1/" title="сравнение переводов, параллельные ссылки">1</a></sup> Iso shogirdlariga shunday dedi: “Bir boy odamning ish boshqaruvchisi bor ekan. Boyga: “Ish boshqaruvchingiz mol–mulkingizni sovurib yuribdi” degan xabar yetib keldi.</div>
  <div id="2"><sup><a href="https://www.kitobook.com/compare/book/42/16/2/" title="сравнение переводов, параллельные ссылки">2</a></sup> Boy odam ish boshqaruvchisini chaqirib, unga shunday debdi: “Sen haqingda ba’zi gaplarni eshitdim. Bu nimasi?! Menga boshqaruving to‘g‘risida hisobot ber, endi ishlarimni sen boshqarmaysan.”</div>
  <div id="3"><sup><a href="https://www.kitobook.com/compare/book/42/16/3/" title="сравнение переводов, параллельные ссылки">3</a></sup> Shunda ish boshqaruvchi o‘ziga o‘zi debdi: “Xo‘jayinim meni ishdan bo‘shatyapti. Endi nima qilaman? Yer chopishga kuchim yetmaydi, sadaqa so‘rashga uyalaman.</div>
  <div id="4"><sup><a href="https://www.kitobook.com/compare/book/42/16/4/" title="сравнение переводов, параллельные ссылки">4</a></sup> Eha, topdim! Bir ish qilaman, shunda bo‘shatilganimdan keyin odamlar uylarining eshiklarini men uchun ochib berishadi”, — debdi– da,</div>
  <div id="5"><sup><a href="https://www.kitobook.com/compare/book/42/16/5/" title="сравнение переводов, параллельные ссылки">5</a></sup> xo‘jayinning qarzdorlarini bittama–bitta chaqiribdi. Birinchisidan so‘rabdi: — Xo‘jayinimdan qancha qarzing bor?</div>
  <div id="6"><sup><a href="https://www.kitobook.com/compare/book/42/16/6/" title="сравнение переводов, параллельные ссылки">6</a></sup> — Yuz ko‘za zaytun moyi, — deb javob beribdi u. — Tilxatingni ol, tezda o‘tirib ellik ko‘za deb yoz! — debdi unga ish boshqaruvchi.</div>
  <div id="7"><sup><a href="https://www.kitobook.com/compare/book/42/16/7/" title="сравнение переводов, параллельные ссылки">7</a></sup> Keyin boshqasidan ham so‘rabdi: — Sening qancha qarzing bor? — Yuz qop bug‘doy, — deb javob beribdi u. Unga ham: — Tilxatingni ol, sakson qop deb yoz! — debdi ish boshqaruvchi.</div>
  <div id="8"><sup><a href="https://www.kitobook.com/compare/book/42/16/8/" title="сравнение переводов, параллельные ссылки">8</a></sup> Ha, ayyor ish boshqaruvchi ishini boplab bajardi! Chindan ham bu dunyoning odamlari zamondoshlari orasida nur ahliga karaganda o‘z ishiga ancha pishiqdirlar.</div>
  <div id="9"><sup><a href="https://www.kitobook.com/compare/book/42/16/9/" title="сравнение переводов, параллельные ссылки">9</a></sup> Men sizlarga aytaman, bu dunyoning boyligidan foydalanib do‘st orttiringlar, toki bu boylik tugagach, Xudo sizni abadiy maskaniga qabul qilsin.</div>
  <div id="10"><sup><a href="https://www.kitobook.com/compare/book/42/16/10/" title="сравнение переводов, параллельные ссылки">10</a></sup> Kichik ishda sadoqatli bo‘lgan odam katta ishda ham sadoqatli bo‘ladi. Kichik ishda sadoqatsiz bo‘lgan esa katta ishda ham sadoqatsiz bo‘ladi.</div>
  <div id="11"><sup><a href="https://www.kitobook.com/compare/book/42/16/11/" title="сравнение переводов, параллельные ссылки">11</a></sup> Agar sizga bu dunyoning boyligini ishonib topshirib bo‘lmasa, kim sizga haqiqiy boylikni ishonib topshiradi?!</div>
  <div id="12"><sup><a href="https://www.kitobook.com/compare/book/42/16/12/" title="сравнение переводов, параллельные ссылки">12</a></sup> Agar sizga boshqalarning narsasini ishonib topshirib bo‘lmasa, o‘zingizga atalgan narsani sizga kim beradi?!</div>
  <div id="13"><sup><a href="https://www.kitobook.com/compare/book/42/16/13/" title="сравнение переводов, параллельные ссылки">13</a></sup> Hech qanday xizmatkor ikki xo‘jayinga xizmat qilolmaydi. U yo birini yomon ko‘rib, boshqasini yaxshi ko‘radi, yoki biriga bag‘ishlanib, boshqasini mensimaydi. Sizlar ham Xudoga, ham boylikka birdek xizmat qila olmaysizlar.”</div>
  <div id="14"><sup><a href="https://www.kitobook.com/compare/book/42/16/14/" title="сравнение переводов, параллельные ссылки">14</a></sup> Pulparast farziylar bularni eshitib, Isoni mazax qildilar.</div>
  <div id="15"><sup><a href="https://www.kitobook.com/compare/book/42/16/15/" title="сравнение переводов, параллельные ссылки">15</a></sup> Iso ularga dedi: “Siz odamlar oldida o‘zingizni taqvodor qilib ko‘rsatasizlar, lekin Xudo yuragingizni biladi. Odamzod ko‘kka ko‘targan narsalar Xudoning nazarida jirkanchdir.</div>
  <div id="16"><sup><a href="https://www.kitobook.com/compare/book/42/16/16/" title="сравнение переводов, параллельные ссылки">16</a></sup> Yahyo va undan oldin kelganlar Tavrot va payg‘ambarlar bitiklarini e’lon qilganlar. Endi esa Xudoning Shohligi to‘g‘risidagi Xushxabar e’lon qilinmoqda va har bir odam bu Shohlikka kirishga undalmoqda.</div>
  <div id="17"><sup><a href="https://www.kitobook.com/compare/book/42/16/17/" title="сравнение переводов, параллельные ссылки">17</a></sup> Biroq Tavrotdan bir nuqtaning yo‘qolishidan ko‘ra, yeru osmonning yo‘qolishi osonroqdir.</div>
  <div id="18"><sup><a href="https://www.kitobook.com/compare/book/42/16/18/" title="сравнение переводов, параллельные ссылки">18</a></sup> Kim o‘z xotini bilan ajrashib boshqasiga uylansa, zino qilgan bo‘ladi. Shuningdek, eri bilan ajrashgan xotinga uylangan kishi ham zino qilgan bo‘ladi.”</div>
  <div id="19"><sup><a href="https://www.kitobook.com/compare/book/42/16/19/" title="сравнение переводов, параллельные ссылки">19</a></sup> “Bir boy odam bor ekan. U qimmatbaho liboslar kiyib yurar, har kuni dabdabali hayot kechirar ekan.</div>
  <div id="20"><sup><a href="https://www.kitobook.com/compare/book/42/16/20/" title="сравнение переводов, параллельные ссылки">20</a></sup> Boyning darvozasi oldida butun badaniga yara toshgan Lazar ismli bir qashshoq gadoy yotar ekan.</div>
  <div id="21"><sup><a href="https://www.kitobook.com/compare/book/42/16/21/" title="сравнение переводов, параллельные ссылки">21</a></sup> U boy dasturxonidan to‘kilgan ushoqlar bilan qorin to‘ydirishni orzu qilar ekan. Itlar kelib uning yaralarini yalab ketar ekan.</div>
  <div id="22"><sup><a href="https://www.kitobook.com/compare/book/42/16/22/" title="сравнение переводов, параллельные ссылки">22</a></sup> Bir kuni gadoy o‘lib qolibdi, farishtalar uni Ibrohimning yoniga olib ketibdilar. Keyin boy ham o‘lib, dafn qilinibdi.</div>
  <div id="23"><sup><a href="https://www.kitobook.com/compare/book/42/16/23/" title="сравнение переводов, параллельные ссылки">23</a></sup> Jahannamda azob chekayotgan boy boshini ko‘tarib, uzoqda Ibrohimni va uning yonidagi Lazarni ko‘ribdi.</div>
  <div id="24"><sup><a href="https://www.kitobook.com/compare/book/42/16/24/" title="сравнение переводов, параллельные ссылки">24</a></sup> So‘ng shunday deb faryod qilibdi: — Ey Ibrohim ota! Menga rahm qilib Lazarni yuboring. U barmog‘ining uchini suvga botirib, tilimga tomizsin. Bu alanga ichida azob chekyapman!</div>
  <div id="25"><sup><a href="https://www.kitobook.com/compare/book/42/16/25/" title="сравнение переводов, параллельные ссылки">25</a></sup> Ibrohim unga shunday javob beribdi: — Unutma, o‘g‘lim, sen hayotligingda hamma yaxshi narsalaringni olib bo‘lding, Lazar esa faqat yomonlik ko‘rdi. Endi u bu yerda tasalli topyapti, sen bo‘lsang, azob chekyapsan.</div>
  <div id="26"><sup><a href="https://www.kitobook.com/compare/book/42/16/26/" title="сравнение переводов, параллельные ссылки">26</a></sup> Bundan tashqari, sen bilan bizning oramizda tubsiz jarlik bor. Bu yerdan siz tomonga o‘tmoqchi bo‘lganlar o‘ta olmaydilar va u yerdan biz tomonga ham o‘tmaydilar.</div>
  <div id="27"><sup><a href="https://www.kitobook.com/compare/book/42/16/27/" title="сравнение переводов, параллельные ссылки">27</a></sup> Shunda boy aytibdi: — Unday bo‘lsa, ey ota, sizdan o‘tinib so‘rayman, Lazarni otamning uyiga yuboring.</div>
  <div id="28"><sup><a href="https://www.kitobook.com/compare/book/42/16/28/" title="сравнение переводов, параллельные ссылки">28</a></sup> Mening beshta ukam bor. Ular ham bu azobli joyga kelmasliklari uchun ularni ogohlantirib qo‘ysin.</div>
  <div id="29"><sup><a href="https://www.kitobook.com/compare/book/42/16/29/" title="сравнение переводов, параллельные ссылки">29</a></sup> Ibrohim javob beribdi: — Ularda Musoning va payg‘ambarlarning bitiklari bor–ku, o‘shalarga quloq solishsin.</div>
  <div id="30"><sup><a href="https://www.kitobook.com/compare/book/42/16/30/" title="сравнение переводов, параллельные ссылки">30</a></sup> Boy esa: — Yo‘q, Ibrohim ota, ular quloq solmaydilar. Ammo o‘liklardan biri ularning oldiga borsa, o‘shanda tavba qiladilar, — debdi.</div>
  <div id="31"><sup><a href="https://www.kitobook.com/compare/book/42/16/31/" title="сравнение переводов, параллельные ссылки">31</a></sup> Ibrohim shunday debdi: — Agar Muso va boshqa payg‘ambarlarning so‘zlariga quloq solmagan bo‘lsalar, o‘liklardan biri tirilib borsa ham ishonmaydilar.</div>
</div>