<div itemprop="articleBody" class="text">
  <div id="1"><sup><a href="https://www.kitobook.com/compare/book/42/06/1/" title="сравнение переводов, параллельные ссылки">1</a></sup> Shabbat kunlarining birida Iso bug‘doyzordan o‘tib ketayotgan edi. Uning shogirdlari boshoqlardan uzib olib, kaftlarida uqalab, donlarini yeyayotgan edilar.</div>
  <div id="2"><sup><a href="https://www.kitobook.com/compare/book/42/06/2/" title="сравнение переводов, параллельные ссылки">2</a></sup> Ba’zi farziylar esa ularga dedi: — Nega sizlar Shabbat kuni qonunga xilof ish qilyapsizlar?</div>
  <div id="3"><sup><a href="https://www.kitobook.com/compare/book/42/06/3/" title="сравнение переводов, параллельные ссылки">3</a></sup> Iso ularga shunday javob berdi: — Dovud hamrohlari bilan och qolganda nimalar qilganini nahotki sizlar hech o‘qimagan bo‘lsangiz?!</div>
  <div id="4"><sup><a href="https://www.kitobook.com/compare/book/42/06/4/" title="сравнение переводов, параллельные ссылки">4</a></sup> U Xudoning uyiga kirib, muqaddas nonlarni yegan. Hatto hamrohlariga ham bergan. Qonunga muvofiq esa bunday nonlarni faqat ruhoniylar yeyishga haqli edilar–ku!</div>
  <div id="5"><sup><a href="https://www.kitobook.com/compare/book/42/06/5/" title="сравнение переводов, параллельные ссылки">5</a></sup> Iso yana dedi: — Inson O‘g‘li Shabbat kunining ham Hokimidir.</div>
  <div id="6"><sup><a href="https://www.kitobook.com/compare/book/42/06/6/" title="сравнение переводов, параллельные ссылки">6</a></sup> Boshqa Shabbat kuni Iso sinagogaga kirib ta’lim berdi. U yerda o‘ng qo‘li qurib qolgan bir odam bor edi.</div>
  <div id="7"><sup><a href="https://www.kitobook.com/compare/book/42/06/7/" title="сравнение переводов, параллельные ссылки">7</a></sup> Tavrot tafsirchilari bilan farziylar Isoni ayblash uchun biron sabab topish maqsadida: “Iso Shabbat kuni ham bu odamga shifo berarmikan”, deb Uni kuzatib turardilar.</div>
  <div id="8"><sup><a href="https://www.kitobook.com/compare/book/42/06/8/" title="сравнение переводов, параллельные ссылки">8</a></sup> Iso ularning bu niyatini bila turib, qo‘li shol odamga: — O‘rningdan turib oldinga chiq! — deb buyurdi. U oldinga chiqdi.</div>
  <div id="9"><sup><a href="https://www.kitobook.com/compare/book/42/06/9/" title="сравнение переводов, параллельные ссылки">9</a></sup> Iso yig‘ilganlarga dedi: — Sizlarga bir savolim bor. Qonunga muvofiq Shabbat kuni yaxshilik qilish kerakmi yoki yomonlikmi? Jonni xalos qilish kerakmi yoki nobud qilishmi?</div>
  <div id="10"><sup><a href="https://www.kitobook.com/compare/book/42/06/10/" title="сравнение переводов, параллельные ссылки">10</a></sup> Iso ularning hammasiga nazar tashlab chiqdi– da, u odamga: — Qo‘lingni uzat! — dedi. U odam qo‘lini uzatishi bilanoq qo‘li soppa– sog‘ bo‘lib qoldi.</div>
  <div id="11"><sup><a href="https://www.kitobook.com/compare/book/42/06/11/" title="сравнение переводов, параллельные ссылки">11</a></sup> Tafsirchilar bilan farziylar g‘azabdan jazavasi tutib, Isoni nima qilsak ekan, deb muhokama qila boshladilar.</div>
  <div id="12"><sup><a href="https://www.kitobook.com/compare/book/42/06/12/" title="сравнение переводов, параллельные ссылки">12</a></sup> O‘sha kunlarning birida Iso ibodat qilgani toqqa chiqdi. U tun bo‘yi Xudoga ibodat qildi.</div>
  <div id="13"><sup><a href="https://www.kitobook.com/compare/book/42/06/13/" title="сравнение переводов, параллельные ссылки">13</a></sup> Tong otgach, shogirdlarini yoniga chaqirdi va oralaridan quyidagi o‘n ikkitasini tanlab olib, ularga havoriylar deb nom berdi:</div>
  <div id="14"><sup><a href="https://www.kitobook.com/compare/book/42/06/14/" title="сравнение переводов, параллельные ссылки">14</a></sup> Shimo‘n (Iso unga Butrus deb ism berdi), uning ukasi Idris, Yoqub, Yuhanno, Filip, Bartolomey,</div>
  <div id="15"><sup><a href="https://www.kitobook.com/compare/book/42/06/15/" title="сравнение переводов, параллельные ссылки">15</a></sup> Matto, To‘ma, Alfey o‘g‘li Yoqub, vatanparvar deb nom olgan Shimo‘n,</div>
  <div id="16"><sup><a href="https://www.kitobook.com/compare/book/42/06/16/" title="сравнение переводов, параллельные ссылки">16</a></sup> Yoqub o‘g‘li Yahudo va keyinchalik xiyonat qilgan Yahudo Ishqariyot.</div>
  <div id="17"><sup><a href="https://www.kitobook.com/compare/book/42/06/17/" title="сравнение переводов, параллельные ссылки">17</a></sup> Shundan so‘ng Iso ular bilan birga pastga tushib, tekis joyda to‘xtadi. Bu yerda Uning ko‘plab shogirdlari, shuningdek, butun Yahudiyadan, Quddusdan, Tir va Sidon sohillaridan kelgan bir talay olomon bor edi.</div>
  <div id="18"><sup><a href="https://www.kitobook.com/compare/book/42/06/18/" title="сравнение переводов, параллельные ссылки">18</a></sup> Ular Isoni tinglagani va xastaliklaridan forig‘ bo‘lgani kelgan edilar. Yovuz ruhlardan azob chekayotgan odamlar ham shifo topdilar.</div>
  <div id="19"><sup><a href="https://www.kitobook.com/compare/book/42/06/19/" title="сравнение переводов, параллельные ссылки">19</a></sup> Hamma odamlar qo‘llarini Isoga tekkizishga urinardi, chunki Undan bir kuch chiqib, hammaga shifo berardi.</div>
  <div id="20"><sup><a href="https://www.kitobook.com/compare/book/42/06/20/" title="сравнение переводов, параллельные ссылки">20</a></sup> Iso shogirdlariga qarab, dedi: “Ey kambag‘allar, sizlar baxtlisiz! Xudoning Shohligi sizlarnikidir.</div>
  <div id="21"><sup><a href="https://www.kitobook.com/compare/book/42/06/21/" title="сравнение переводов, параллельные ссылки">21</a></sup> Ey hozir och bo‘lganlar, baxtlisiz! Sizlar to‘q bo‘lasizlar. Ey yig‘layotganlar, baxtlisiz! Sizlar quvonib kulasizlar.</div>
  <div id="22"><sup><a href="https://www.kitobook.com/compare/book/42/06/22/" title="сравнение переводов, параллельные ссылки">22</a></sup> Inson O‘g‘liga yon bosganingiz uchun Odamlar sizdan nafratlanganlarida, Jamiyatdan quvib, haqoratlaganlarida, Ismingizni qoralaganlarida, Sizlar baribir baxtlisizlar!</div>
  <div id="23"><sup><a href="https://www.kitobook.com/compare/book/42/06/23/" title="сравнение переводов, параллельные ссылки">23</a></sup> Shunday kunlar kelganda quvoning, shodlikdan sakrang. Sizlarni osmonda buyuk mukofot kutmoqda. Axir, sizlarga ozor yetkazayotgan odamlarning ota–bobolari ham payg‘ambarlarga shunday qilganlar.</div>
  <div id="24"><sup><a href="https://www.kitobook.com/compare/book/42/06/24/" title="сравнение переводов, параллельные ссылки">24</a></sup> Ey boylar, holingizga voy! Sizlar rohatingizni ko‘rib bo‘ldingizlar.</div>
  <div id="25"><sup><a href="https://www.kitobook.com/compare/book/42/06/25/" title="сравнение переводов, параллельные ссылки">25</a></sup> Ey qorni to‘qlar, holingizga voy! Sizlar och qolasizlar. Ey kulayotganlar, holingizga voy! Sizlar aza tutib, faryod qilasizlar.</div>
  <div id="26"><sup><a href="https://www.kitobook.com/compare/book/42/06/26/" title="сравнение переводов, параллельные ссылки">26</a></sup> Barcha odamlar sizni maqtaganda holingizga voy. Axir, ularning ota–bobolari Soxta payg‘ambarlarni ham xuddi shunday maqtaganlar.”</div>
  <div id="27"><sup><a href="https://www.kitobook.com/compare/book/42/06/27/" title="сравнение переводов, параллельные ссылки">27</a></sup> “Ey meni tinglayotganlar, sizlarga aytyapman: dushmanlaringizni sevinglar, sizdan nafratlanganlarga yaxshilik qilinglar.</div>
  <div id="28"><sup><a href="https://www.kitobook.com/compare/book/42/06/28/" title="сравнение переводов, параллельные ссылки">28</a></sup> Sizlarga la’nat aytganlarni duo qilinglar. Sizga ozor berganlar uchun ibodat qilinglar.</div>
  <div id="29"><sup><a href="https://www.kitobook.com/compare/book/42/06/29/" title="сравнение переводов, параллельные ссылки">29</a></sup> Bir chakkangizga ursalar, ikkinchisini ham tuting. Agar kimdir to‘ningizni tortib olsa, ko‘ylagingizni ham yechib bering.</div>
  <div id="30"><sup><a href="https://www.kitobook.com/compare/book/42/06/30/" title="сравнение переводов, параллельные ссылки">30</a></sup> Sizdan so‘raganlarning hammasiga bering. Agar kimdir narsangizni tortib olsa, “Qaytarib ber”, deb talab qilmang.</div>
  <div id="31"><sup><a href="https://www.kitobook.com/compare/book/42/06/31/" title="сравнение переводов, параллельные ссылки">31</a></sup> Odamlar sizlarga nima qilishlarini istasangizlar, siz ham ularga o‘shani qilinglar.</div>
  <div id="32"><sup><a href="https://www.kitobook.com/compare/book/42/06/32/" title="сравнение переводов, параллельные ссылки">32</a></sup> Agar sizni sevganlarnigina yaxshi ko‘rsangiz, qanday savob qilgan bo‘lasizlar?! Hatto gunohkorlar ham o‘zlarini sevganlarni yaxshi ko‘radilar.</div>
  <div id="33"><sup><a href="https://www.kitobook.com/compare/book/42/06/33/" title="сравнение переводов, параллельные ссылки">33</a></sup> Agar o‘zingizga yaxshilik qilganlargagina yaxshilik qilsangiz, qanday savob qilgan bo‘lasiz?! Hatto gunohkorlar ham xuddi shunday qiladilar.</div>
  <div id="34"><sup><a href="https://www.kitobook.com/compare/book/42/06/34/" title="сравнение переводов, параллельные ссылки">34</a></sup> Agar siz qaytarib olishga umid qilib qarz bersangiz, qanday savob qilgan bo‘lasiz?! Hatto gunohkorlar ham qancha qarzlari bo‘lsa, hammasini qaytarib olish maqsadida gunohkorlarga qarz beradilar.</div>
  <div id="35"><sup><a href="https://www.kitobook.com/compare/book/42/06/35/" title="сравнение переводов, параллельные ссылки">35</a></sup> Lekin siz dushmanlaringizni seving, ularga yaxshilik qiling, qaytarib berishini o‘ylamay, qarz bering. Shunda buyuk mukofot olib, Xudoyi Taoloning farzandlari bo‘lasizlar. Axir, Uning O‘zi ham noshukurlarga va fosiqlarga mehribon–ku!</div>
  <div id="36"><sup><a href="https://www.kitobook.com/compare/book/42/06/36/" title="сравнение переводов, параллельные ссылки">36</a></sup> Otangiz rahmdil bo‘lgani kabi, sizlar ham rahmdil bo‘linglar.”</div>
  <div id="37"><sup><a href="https://www.kitobook.com/compare/book/42/06/37/" title="сравнение переводов, параллельные ссылки">37</a></sup> “Boshqalarni hukm qilmang, shunda Xudo ham sizlarni hukm qilmaydi. Boshqalarni ayblamang, shunda Xudo ham sizni ayblamaydi. Boshqalarni kechiring, shunda Xudo sizni kechiradi.</div>
  <div id="38"><sup><a href="https://www.kitobook.com/compare/book/42/06/38/" title="сравнение переводов, параллельные ссылки">38</a></sup> Boshqalarga bering, Xudo ham sizlarga beradi, mo‘l–ko‘l qilib beradi, bosib, silkitib to‘ldirilgan, toshib–to‘kilgan o‘lchov bilan qo‘yningizni to‘ldiradi. Sizlar qanday o‘lchov bilan o‘lchasangizlar, Xudo ham sizlarga xuddi shunday o‘lchov bilan o‘lchab beradi.”</div>
  <div id="39"><sup><a href="https://www.kitobook.com/compare/book/42/06/39/" title="сравнение переводов, параллельные ссылки">39</a></sup> Iso ularga quyidagi matalni ham aytib berdi: “Ko‘r odam ko‘rni yetaklab yura oladimi?! Ikkalasi ham chuqurga qulab tushadi–ku!</div>
  <div id="40"><sup><a href="https://www.kitobook.com/compare/book/42/06/40/" title="сравнение переводов, параллельные ссылки">40</a></sup> Shogird ustozidan ustun bo‘lmas. Ammo mukammal bilim egallagan shogird ustoziday bo‘lar.</div>
  <div id="41"><sup><a href="https://www.kitobook.com/compare/book/42/06/41/" title="сравнение переводов, параллельные ссылки">41</a></sup> Nima uchun sen birodaringning ko‘zidagi zirapchani ko‘rasan–u, o‘z ko‘zingdagi xodani sezmaysan?</div>
  <div id="42"><sup><a href="https://www.kitobook.com/compare/book/42/06/42/" title="сравнение переводов, параллельные ссылки">42</a></sup> Ko‘zingdagi xodani ko‘rmay turib qanday qilib birodaringga: “Kel, ko‘zingdagi zirapchani olib tashlay”, deb aytasan? Hoy, ikkiyuzlamachi! Oldin ko‘zingdagi xodani chiqarib ol, shunda ko‘zing tiniq ko‘radi va birodaringning ko‘zidan zirapchani chiqara olasan.”</div>
  <div id="43"><sup><a href="https://www.kitobook.com/compare/book/42/06/43/" title="сравнение переводов, параллельные ссылки">43</a></sup> “Yaxshi daraxt yomon meva bermas, yomon daraxt esa yaxshi meva bermas.</div>
  <div id="44"><sup><a href="https://www.kitobook.com/compare/book/42/06/44/" title="сравнение переводов, параллельные ссылки">44</a></sup> Har bir daraxtning qandayligi o‘z mevasidan bilinadi. Tikanzordan anjir terilmaydi, butazordan uzum uzilmaydi.</div>
  <div id="45"><sup><a href="https://www.kitobook.com/compare/book/42/06/45/" title="сравнение переводов, параллельные ссылки">45</a></sup> Yaxshi odam yuragining ezgulik xazinasidan yaxshilik chiqaradi, yomon odam yuragining yomonlik xazinasidan yomonlik chiqaradi. Odamning dili nimaga to‘lib–toshsa, o‘sha tiliga chiqadi.”</div>
  <div id="46"><sup><a href="https://www.kitobook.com/compare/book/42/06/46/" title="сравнение переводов, параллельные ссылки">46</a></sup> “Nega sizlar Meni “Yo Rabbiy, yo Rabbiy!” deb chaqirasiz–u, ammo aytganlarimni qilmaysizlar?</div>
  <div id="47"><sup><a href="https://www.kitobook.com/compare/book/42/06/47/" title="сравнение переводов, параллельные ссылки">47</a></sup> Mening oldimga kelgan va so‘zlarimni eshitib, ularga rioya qilgan odam kimga o‘xshashini bilasizlarmi?</div>
  <div id="48"><sup><a href="https://www.kitobook.com/compare/book/42/06/48/" title="сравнение переводов, параллельные ссылки">48</a></sup> Uy qurayotganda, chuqur handaq qazib, tosh ustiga poydevor o‘rnatgan kishiga o‘xshaydi u. Sel toshib, o‘sha uyni suv bosadi, lekin uyni qo‘zg‘ata olmaydi. Chunki uy mahkam o‘rnatilgan.</div>
  <div id="49"><sup><a href="https://www.kitobook.com/compare/book/42/06/49/" title="сравнение переводов, параллельные ссылки">49</a></sup> Ammo Mening so‘zlarimni tinglab, ularga rioya qilmaydigan odam uyni tuproq ustiga, poydevorsiz qurgan kishiga o‘xshaydi. Uyni suv bosganda, uy o‘sha zahoti qulab tushadi. Uy butunlay vayron bo‘ladi.”</div>
</div>