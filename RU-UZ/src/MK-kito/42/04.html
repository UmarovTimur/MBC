<div itemprop="articleBody" class="text">
  <div id="1"><sup><a href="https://www.kitobook.com/compare/book/42/04/1/" title="сравнение переводов, параллельные ссылки">1</a></sup> Iso Iordan daryosidan Muqaddas Ruhga to‘lib qaytdi. Ruh Uni sahroga boshlab ketdi.</div>
  <div id="2"><sup><a href="https://www.kitobook.com/compare/book/42/04/2/" title="сравнение переводов, параллельные ссылки">2</a></sup> Sahroda Isoni iblis qirq kun vasvasaga soldi. O‘sha kunlar davomida Iso hech narsa yemadi, oxiri och qoldi.</div>
  <div id="3"><sup><a href="https://www.kitobook.com/compare/book/42/04/3/" title="сравнение переводов, параллельные ссылки">3</a></sup> Shunda iblis Isoga dedi: — Agar Sen Xudoning O‘g‘li bo‘lsang, bu toshga buyur, nonga aylansin!</div>
  <div id="4"><sup><a href="https://www.kitobook.com/compare/book/42/04/4/" title="сравнение переводов, параллельные ссылки">4</a></sup> Iso unga shunday javob berdi: — Yozilganki: “Inson faqat non bilan yashamaydi.”</div>
  <div id="5"><sup><a href="https://www.kitobook.com/compare/book/42/04/5/" title="сравнение переводов, параллельные ссылки">5</a></sup> So‘ng Isoni iblis tepalikka olib chiqib, bir lahzada Unga olamning barcha shohliklarini ko‘rsatdi.</div>
  <div id="6"><sup><a href="https://www.kitobook.com/compare/book/42/04/6/" title="сравнение переводов, параллельные ссылки">6</a></sup> U Isoga dedi: — Seni ana shu shohliklar ustidan hukmron qilaman, ularning shon–shuhratini Senga beraman. Bularning hammasi menga berilgan, men esa istaganimga beraman.</div>
  <div id="7"><sup><a href="https://www.kitobook.com/compare/book/42/04/7/" title="сравнение переводов, параллельные ссылки">7</a></sup> Menga sajda qil, shunda hammasi Seniki bo‘ladi.</div>
  <div id="8"><sup><a href="https://www.kitobook.com/compare/book/42/04/8/" title="сравнение переводов, параллельные ссылки">8</a></sup> Iso javob berib dedi: — Yozilganki: “Egang Xudoga sajda qil, faqat Unga xizmat qil.”</div>
  <div id="9"><sup><a href="https://www.kitobook.com/compare/book/42/04/9/" title="сравнение переводов, параллельные ссылки">9</a></sup> Keyin iblis Isoni Quddusga olib bordi. Uni Ma’badning eng yuqori joyiga chiqarib, shunday dedi: — Agar Sen Xudoning O‘g‘li bo‘lsang, O‘zingni bu yerdan pastga tashla.</div>
  <div id="10"><sup><a href="https://www.kitobook.com/compare/book/42/04/10/" title="сравнение переводов, параллельные ссылки">10</a></sup> Axir, yozilgan–ku: “U sen to‘g‘ringda farishtalariga amr beradi, Farishtalar seni qo‘riqlaydi.</div>
  <div id="11"><sup><a href="https://www.kitobook.com/compare/book/42/04/11/" title="сравнение переводов, параллельные ссылки">11</a></sup> Oyog‘ing toshga qoqilib ketmasin, deya Farishtalar qo‘llarida seni ko‘tarib boradi.”</div>
  <div id="12"><sup><a href="https://www.kitobook.com/compare/book/42/04/12/" title="сравнение переводов, параллельные ссылки">12</a></sup> Iso iblisga javoban dedi: — Yana yozilganki: “Egang Xudoni sinama.”</div>
  <div id="13"><sup><a href="https://www.kitobook.com/compare/book/42/04/13/" title="сравнение переводов, параллельные ссылки">13</a></sup> Iblis har tomonlama Isoni vasvasaga solib bo‘lgandan keyin vaqtincha Uning yonidan ketdi.</div>
  <div id="14"><sup><a href="https://www.kitobook.com/compare/book/42/04/14/" title="сравнение переводов, параллельные ссылки">14</a></sup> Iso Ruh qudratiga to‘lib, Jalilaga qaytdi. U haqidagi ovoza butun atrofga tarqaldi.</div>
  <div id="15"><sup><a href="https://www.kitobook.com/compare/book/42/04/15/" title="сравнение переводов, параллельные ссылки">15</a></sup> U yahudiylar sinagogalarida ta’lim berardi, hamma Uni maqtardi.</div>
  <div id="16"><sup><a href="https://www.kitobook.com/compare/book/42/04/16/" title="сравнение переводов, параллельные ссылки">16</a></sup> So‘ng Iso O‘zi ulg‘ayib o‘sgan shahri Nosiraga bordi. O‘z odati bo‘yicha Shabbat kunida sinagogaga kirib, Muqaddas Bitiklarni o‘qish uchun o‘rnidan turdi.</div>
  <div id="17"><sup><a href="https://www.kitobook.com/compare/book/42/04/17/" title="сравнение переводов, параллельные ссылки">17</a></sup> Unga Ishayo payg‘ambarning o‘ramini uzatdilar. U o‘ramni ochib, quyidagi parchani topib o‘qidi:</div>
  <div id="18"><sup><a href="https://www.kitobook.com/compare/book/42/04/18/" title="сравнение переводов, параллельные ссылки">18</a></sup> “Egamizning Ruhi meni qamradi. Yo‘qsillarga Xushxabar yetkazmoq uchun, Egam meni tanladi. Zindondagilarga qutulasiz, deb aytmoq uchun, Ko‘rlarga, ko‘zingiz ochiladi, deb xabar bermoq uchun, Asirlarni ozod qilmoq uchun,</div>
  <div id="19"><sup><a href="https://www.kitobook.com/compare/book/42/04/19/" title="сравнение переводов, параллельные ссылки">19</a></sup> Egamning marhamat yilini ma’lum etmoq uchun, Egam Meni yubordi.”</div>
  <div id="20"><sup><a href="https://www.kitobook.com/compare/book/42/04/20/" title="сравнение переводов, параллельные ссылки">20</a></sup> Keyin Iso o‘ramni qayta o‘radi–da, xizmatchiga berib, joyiga o‘tirdi. Sinagogadagi barchaning ko‘zi Unga tikildi.</div>
  <div id="21"><sup><a href="https://www.kitobook.com/compare/book/42/04/21/" title="сравнение переводов, параллельные ссылки">21</a></sup> Iso ularga dedi: — Sizlar eshitgan bu kalom shu bugun bajo bo‘ldi.</div>
  <div id="22"><sup><a href="https://www.kitobook.com/compare/book/42/04/22/" title="сравнение переводов, параллельные ссылки">22</a></sup> Hamma Isoni maqtar edi. Uning latif so‘zlariga mahliyo bo‘lib: “Nahot bu Yusufning o‘g‘li bo‘lsa?!” — deb aytishardi.</div>
  <div id="23"><sup><a href="https://www.kitobook.com/compare/book/42/04/23/" title="сравнение переводов, параллельные ссылки">23</a></sup> Iso ularga dedi: — Bilib turibman, sizlar: “Ey tabib, o‘zingni o‘zing davolab ko‘r–chi!” degan iborani yuzimga solmoqchisizlar. “Kafarnahumda qilgan mo‘jizalar haqida xabar topdik. O‘shalarni O‘z shahringda ham qil”, deb aytmoqchisizlar.</div>
  <div id="24"><sup><a href="https://www.kitobook.com/compare/book/42/04/24/" title="сравнение переводов, параллельные ссылки">24</a></sup> So‘ng Iso gapida davom etib, dedi: — Sizlarga chinini aytayin, hech qanday payg‘ambar o‘z yurtida qabul qilinmaydi.</div>
  <div id="25"><sup><a href="https://www.kitobook.com/compare/book/42/04/25/" title="сравнение переводов, параллельные ссылки">25</a></sup> Sizlarga yana bir haqiqatni aytaman: Ilyos payg‘ambar davrida Isroilda ko‘p bevalar bor edi. Osmondan uch yilu olti oy davomida bir tomchi ham yomg‘ir yog‘madi, butun yurtda dahshatli ocharchilik bo‘ldi.</div>
  <div id="26"><sup><a href="https://www.kitobook.com/compare/book/42/04/26/" title="сравнение переводов, параллельные ссылки">26</a></sup> Ammo Xudo Ilyosni ularning birontasiga yubormay, faqatgina Sidon shahri yaqinidagi Zorafatda yashovchi bir bevaga yuborgan edi.</div>
  <div id="27"><sup><a href="https://www.kitobook.com/compare/book/42/04/27/" title="сравнение переводов, параллельные ссылки">27</a></sup> Xuddi shu singari Elisha payg‘ambar davrida ham Isroilda teri kasalligiga chalingan ko‘p odamlar bor edi. Ammo birontasi ham shifo topmadi, faqat Suriyalik No‘mon shifo topdi, xolos.</div>
  <div id="28"><sup><a href="https://www.kitobook.com/compare/book/42/04/28/" title="сравнение переводов, параллельные ссылки">28</a></sup> Sinagogadagi odamlar bularni eshitgach, hammalari g‘azablanishdi.</div>
  <div id="29"><sup><a href="https://www.kitobook.com/compare/book/42/04/29/" title="сравнение переводов, параллельные ссылки">29</a></sup> O‘rinlaridan sakrab turib, Isoni shahardan tashqariga haydab chiqarishdi. Nosira shahri tepalik ustida joylashgan edi. Odamlar Isoni o‘sha tepalikning chetiga olib borib, jarlikka tashlamoqchi bo‘lishdi.</div>
  <div id="30"><sup><a href="https://www.kitobook.com/compare/book/42/04/30/" title="сравнение переводов, параллельные ссылки">30</a></sup> Lekin Iso ularning orasidan o‘tib, o‘z yo‘liga ketdi.</div>
  <div id="31"><sup><a href="https://www.kitobook.com/compare/book/42/04/31/" title="сравнение переводов, параллельные ссылки">31</a></sup> Iso Jaliladagi Kafarnahum shahriga bordi. Shabbat kunlarida xalqqa ta’lim beradigan bo‘ldi.</div>
  <div id="32"><sup><a href="https://www.kitobook.com/compare/book/42/04/32/" title="сравнение переводов, параллельные ссылки">32</a></sup> Xaloyiq Isoning ta’limotini eshitib, hayratda qoldi, chunki U hokimiyat bilan gapirardi.</div>
  <div id="33"><sup><a href="https://www.kitobook.com/compare/book/42/04/33/" title="сравнение переводов, параллельные ссылки">33</a></sup> Shahardagi sinagogada jinga chalingan bir odam bor edi. U ovozi boricha baqirib dedi:</div>
  <div id="34"><sup><a href="https://www.kitobook.com/compare/book/42/04/34/" title="сравнение переводов, параллельные ссылки">34</a></sup> — Ey Nosiralik Iso! Bizni tinch qo‘y! Sen bizni halok qilgani keldingmi?! Sening kimligingni bilamiz: Sen Xudoning Azizisan!</div>
  <div id="35"><sup><a href="https://www.kitobook.com/compare/book/42/04/35/" title="сравнение переводов, параллельные ссылки">35</a></sup> Biroq Iso jinga do‘q urib: — Jim bo‘l! Undan chiqib ket! — dedi. Shunda jin hammaning ko‘zi oldida haligi odamni yerga ag‘natib, uning ichidan chiqib ketdi. Odam hech qanday zarar ko‘rmadi.</div>
  <div id="36"><sup><a href="https://www.kitobook.com/compare/book/42/04/36/" title="сравнение переводов, параллельные ссылки">36</a></sup> Hamma hayratda qoldi. — Nima bo‘lyapti o‘zi?! U qudratu hokimiyat bilan buyruq berganda yovuz ruhlar chiqib ketyapti! — deb bir–birlariga gapirardilar.</div>
  <div id="37"><sup><a href="https://www.kitobook.com/compare/book/42/04/37/" title="сравнение переводов, параллельные ссылки">37</a></sup> Iso haqidagi ovoza butun tevarak–atrofga tarqaldi.</div>
  <div id="38"><sup><a href="https://www.kitobook.com/compare/book/42/04/38/" title="сравнение переводов, параллельные ссылки">38</a></sup> Iso sinagogadan chiqib, Shimo‘nning uyiga kirdi. Shimo‘nning qaynanasi qattiq isitmalab yotgan ekan. Isodan, kasalni ko‘rib qo‘ying, deb iltimos qilishdi.</div>
  <div id="39"><sup><a href="https://www.kitobook.com/compare/book/42/04/39/" title="сравнение переводов, параллельные ссылки">39</a></sup> Iso ayolning yoniga kelib, isitmaga: “Ayolni tark et!” — deb buyruq berdi. Isitma ayolni tark etdi. Ayol o‘sha zahoti o‘rnidan turib, ularga xizmat qila boshladi.</div>
  <div id="40"><sup><a href="https://www.kitobook.com/compare/book/42/04/40/" title="сравнение переводов, параллельные ссылки">40</a></sup> Quyosh botayotgan paytda, odamlar turli xastalikdan azob chekayotgan qarindosh– urug‘larini Isoning oldiga olib keldilar. Iso hamma xastalarga qo‘lini qo‘yib, shifo berdi.</div>
  <div id="41"><sup><a href="https://www.kitobook.com/compare/book/42/04/41/" title="сравнение переводов, параллельные ссылки">41</a></sup> Jinlar esa: “Sen Xudoning O‘g‘lisan!” — deb baqirganlaricha, ko‘plab odamlarni tark etardilar. Iso jinlarga do‘q urib, ularning gapirishlariga ijozat bermasdi, chunki jinlar Isoning Masih ekanini bilishardi.</div>
  <div id="42"><sup><a href="https://www.kitobook.com/compare/book/42/04/42/" title="сравнение переводов, параллельные ссылки">42</a></sup> Tong otgach, Iso shaharni tark etib, kimsasiz bir joyga ketdi. Bir to‘da olomon Uni izlab ortidan bordi. Ular Isoni topganlaridan so‘ng: “Yonimizdan ketmang”, deb Uni olib qolishga harakat qildilar.</div>
  <div id="43"><sup><a href="https://www.kitobook.com/compare/book/42/04/43/" title="сравнение переводов, параллельные ссылки">43</a></sup> Iso esa odamlarga shunday dedi: — Men Xudo Shohligi to‘g‘risidagi Xushxabarni boshqa shaharlarda ham e’lon qilishim kerak, Men shu maqsadda yuborilganman.</div>
  <div id="44"><sup><a href="https://www.kitobook.com/compare/book/42/04/44/" title="сравнение переводов, параллельные ссылки">44</a></sup> Shunday qilib, Iso yurtdagi sinagogalarda voizlik qilishni davom ettirdi.</div>
</div>