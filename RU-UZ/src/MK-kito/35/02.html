<div itemprop="articleBody" class="text">
  <div id="1"><sup><a href="https://www.kitobook.com/compare/book/35/02/1/" title="сравнение переводов, параллельные ссылки">1</a></sup> Men minoraga chiqib olaman. Shahar devoridan olislarga qarab, Egamning javobini kutaman. Shikoyatimga javob berganda, Unga nima aytishimni o‘ylab ko‘raman.</div>
  <div id="2"><sup><a href="https://www.kitobook.com/compare/book/35/02/2/" title="сравнение переводов, параллельные ссылки">2</a></sup> Egamiz menga shunday javob berdi: “Senga ayon qilgan so‘zlarimni tosh lavhalarga aniq qilib yoz, yugurib ketayotgan odam uni bir qarashdanoq o‘qiy oladigan bo‘lsin.</div>
  <div id="3"><sup><a href="https://www.kitobook.com/compare/book/35/02/3/" title="сравнение переводов, параллельные ссылки">3</a></sup> Bashorat belgilangan vaqtda amalga oshadi. O‘sha vaqt hademay yetib keladi, bashorat ro‘yobga chiqadi. Bordi–yu, u kechikadigan bo‘lsa, sabr qilgin. U albatta bajo bo‘ladi, kech qolmaydi.</div>
  <div id="4"><sup><a href="https://www.kitobook.com/compare/book/35/02/4/" title="сравнение переводов, параллельные ссылки">4</a></sup> Menga qara! To‘g‘ri yo‘ldan yurmaganlar halok bo‘ladi. Colihlar esa Xudoga bo‘lgan sadoqati tufayli tirik qoladi.”</div>
  <div id="5"><sup><a href="https://www.kitobook.com/compare/book/35/02/5/" title="сравнение переводов, параллельные ссылки">5</a></sup> Boylik aldamchidir. Boylar takabbur, ular hech qachon tinib–tinchimaydilar. Ular o‘liklar diyori kabi ochko‘z, o‘lim kabi to‘ymaslar. Ular xalqlarni o‘zlariga tobe qilishar, ellarni qo‘l ostiga olishar.</div>
  <div id="6"><sup><a href="https://www.kitobook.com/compare/book/35/02/6/" title="сравнение переводов, параллельные ссылки">6</a></sup> Asirlikka tushganlar ularni nafratomuz mazax etadilar, masxara qilib, shunday aytadilar: “Ey, birovning boyligini talab, uyum qilganlar, sizning holingizga voy! Sizlar birovning narsasini qaytarmay, qarzlaringizni orttirib yuribsizlar. Bunday hol uzoqqa cho‘zilarmidi?!</div>
  <div id="7"><sup><a href="https://www.kitobook.com/compare/book/35/02/7/" title="сравнение переводов, параллельные ссылки">7</a></sup> Qarzlaringizni qistaydiganlar to‘satdan paydo bo‘ladi. Ular kelib sizlarni dahshatga solishadi. Shunda sizlar ular uchun o‘lja bo‘lasizlar.</div>
  <div id="8"><sup><a href="https://www.kitobook.com/compare/book/35/02/8/" title="сравнение переводов, параллельные ссылки">8</a></sup> Sizlar ko‘p xalqlarni taladingiz. Odamlarning qonini to‘kdingiz, yurtu shaharlarni vayron qilib, u yerdagilarni nobud qildingiz. Shuning uchun omon qolgan xalqlar endi sizlarni talon–taroj qiladilar.</div>
  <div id="9"><sup><a href="https://www.kitobook.com/compare/book/35/02/9/" title="сравнение переводов, параллельные ссылки">9</a></sup> Ey, harom yo‘l bilan boylik topib, uyiga tashiganlar, sizning holingizga voy! Sizlar uylaringizni balandlikda qurib, o‘zingizni kulfat changalidan asramoqchi bo‘ldingiz.</div>
  <div id="10"><sup><a href="https://www.kitobook.com/compare/book/35/02/10/" title="сравнение переводов, параллельные ссылки">10</a></sup> Ammo hiylalaringiz xonadoningizni sharmanda qildi. Sizlar ko‘p xalqlarni nobud qilganingiz uchun o‘z boshingizga yetdingiz.</div>
  <div id="11"><sup><a href="https://www.kitobook.com/compare/book/35/02/11/" title="сравнение переводов, параллельные ссылки">11</a></sup> Hatto uyingiz devoridagi toshlar zo‘ravonligingizdan dod soladi. To‘sinlarning nolasi aks sado bo‘lib chiqadi.</div>
  <div id="12"><sup><a href="https://www.kitobook.com/compare/book/35/02/12/" title="сравнение переводов, параллельные ссылки">12</a></sup> Ey, qotillik ila shaharlar qurganlar, holingizga voy! Ey, zo‘ravonlik ila qo‘rg‘onlarga asos solganlar, holingizga voy!</div>
  <div id="13"><sup><a href="https://www.kitobook.com/compare/book/35/02/13/" title="сравнение переводов, параллельные ссылки">13</a></sup> Ellar behuda tinkasini quritadi. Xalqlarning ter to‘kib erishganlari olovga yem bo‘ladi. Bu Sarvari Olamning ishi emasmi?!</div>
  <div id="14"><sup><a href="https://www.kitobook.com/compare/book/35/02/14/" title="сравнение переводов, параллельные ссылки">14</a></sup> Ha, suvlar to‘ldirganday dengizni, yer yuzi to‘liq biladi Egamizning ulug‘vorligini.</div>
  <div id="15"><sup><a href="https://www.kitobook.com/compare/book/35/02/15/" title="сравнение переводов, параллельные ссылки">15</a></sup> Ey, qo‘shni xalqlarga sharobni zo‘rlab ichirganlar, holingizga voy! Yalang‘och badanlarini tomosha qilaylik deb, ularga g‘azabingiz sharobidan ichirdingiz. Ularni mast qildingiz.</div>
  <div id="16"><sup><a href="https://www.kitobook.com/compare/book/35/02/16/" title="сравнение переводов, параллельные ссылки">16</a></sup> Biroq sizlar obro‘ topmay o‘zingiz sharmandalikdan mast bo‘lasizlar. Qani, iching! Yalang‘och tanangizni ko‘rsating! Ana, Egamizning o‘ng qo‘lidagi jazo kosasi sizlarga yetib keldi! Obro‘yingiz to‘kilib, sharmandangiz chiqadi.</div>
  <div id="17"><sup><a href="https://www.kitobook.com/compare/book/35/02/17/" title="сравнение переводов, параллельные ссылки">17</a></sup> Ha, Lubnonda qilgan zo‘ravonligingiz o‘z boshingizga yetadi. U yerda yovvoyi hayvonlarni qirdingiz, endi hayvonlar sizlarni dahshatga tushiradi. Chunki sizlar yurtu shaharlarni vayron qildingiz. Odamlarning qonini to‘kib, ularni nobud qildingiz.”</div>
  <div id="18"><sup><a href="https://www.kitobook.com/compare/book/35/02/18/" title="сравнение переводов, параллельные ссылки">18</a></sup> Inson yasagan butdan ne foyda?! Sanamning foydasi bormi yolg‘ondan boshqa?! Nega odam o‘zi yasagan narsasiga umidini bog‘laydi?! Nega tili yo‘q bir butni yasaydi?!</div>
  <div id="19"><sup><a href="https://www.kitobook.com/compare/book/35/02/19/" title="сравнение переводов, параллельные ссылки">19</a></sup> Holingizga voy, ey, bir parcha yog‘ochga “Uyg‘on!” deganlar! Holingizga voy, ey tilsiz toshga “Tur!” deb yolvorganlar! But sizga to‘g‘ri yo‘l ko‘rsatarmidi?! Oltinu kumush bilan qoplangan butning joni bormidi?!</div>
  <div id="20"><sup><a href="https://www.kitobook.com/compare/book/35/02/20/" title="сравнение переводов, параллельные ссылки">20</a></sup> Egamiz esa O‘zining muqaddasMa’badidadir. Uning oldida butun dunyo sukut saqlasin!</div>
</div>