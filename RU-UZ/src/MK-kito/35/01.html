<div itemprop="articleBody" class="text">
  <div id="1"><sup><a href="https://www.kitobook.com/compare/book/35/01/1/" title="сравнение переводов, параллельные ссылки">1</a></sup> Xabaqquq payg‘ambarga vahiy orqali ayon bo‘lgan bashorat.</div>
  <div id="2"><sup><a href="https://www.kitobook.com/compare/book/35/01/2/" title="сравнение переводов, параллельные ссылки">2</a></sup> Ey Egam, qachongacha Sendan yordam so‘rab yolvoray?! Menga quloq solasanmi o‘zi?! Qachongacha: “Zo‘ravonlikdan qutqar!” — deb iltijo qilay?! Bizga najot berasanmi o‘zi?!</div>
  <div id="3"><sup><a href="https://www.kitobook.com/compare/book/35/01/3/" title="сравнение переводов, параллельные ссылки">3</a></sup> Nima uchun nohaqlikka qarab turishim kerak?! Bunday haqsizlikka qanday chiday olyapsan?! Atrofimga nazar solsam, zo‘ravonligu talonchilikni ko‘raman. Janjal bilan urush avj olmoqda. </div>
  <div id="4"><sup><a href="https://www.kitobook.com/compare/book/35/01/4/" title="сравнение переводов, параллельные ссылки">4</a></sup> Natijada qonun kuchini yo‘qotdi, adolat esa poymol bo‘ldi. Fosiqlar solihlardan baland kelgani uchun, nohaq hukm chiqarilyapti.</div>
  <div id="5"><sup><a href="https://www.kitobook.com/compare/book/35/01/5/" title="сравнение переводов, параллельные ссылки">5</a></sup> Atrofdagi xalqlarga nazar solinglar! Ularga yaxshilab qaranglar! Ko‘rganingizdan hayratda qolasizlar. Sizning davringizda Men shunday bir ish qilamanki, agar eshitsangiz qulog‘ingizga ishonmaysizlar.</div>
  <div id="6"><sup><a href="https://www.kitobook.com/compare/book/35/01/6/" title="сравнение переводов, параллельные ссылки">6</a></sup> Mana, Men Bobilliklarni g‘oyat kuchli qilmoqdaman. Bu xalq shafqatsiz va tajovuzkordir. Ular dunyoning har tomoniga yurish qiladilar, o‘zga yurtlarni bosib oladilar. </div>
  <div id="7"><sup><a href="https://www.kitobook.com/compare/book/35/01/7/" title="сравнение переводов, параллельные ссылки">7</a></sup> Hammani qo‘rquv, vahimaga soladilar. O‘ziga xon, o‘ziga bek bo‘lgan takabburdir ular.</div>
  <div id="8"><sup><a href="https://www.kitobook.com/compare/book/35/01/8/" title="сравнение переводов, параллельные ссылки">8</a></sup> Ularning otlari qoplondan tez, kechasi izg‘iydigan bo‘rilardan xavfli. Otliqlari uzoqdan otlarini yeldirib kelishadi, o‘ljasiga tashlanadigan burgut kabi uchib kelishadi.</div>
  <div id="9"><sup><a href="https://www.kitobook.com/compare/book/35/01/9/" title="сравнение переводов, параллельные ссылки">9</a></sup> Ularning to‘dalari zo‘ravonlik maqsadida kelishadi. Ular sahrodan keladigan quyun kabi bo‘lib, qum yiqqanday asirlarni yig‘ishadi.</div>
  <div id="10"><sup><a href="https://www.kitobook.com/compare/book/35/01/10/" title="сравнение переводов, параллельные ссылки">10</a></sup> Shohlarni mazaxlashadi, hukmdorlarni masxara qilishadi. Mustahkam shaharlar ustidan kulishadi. O‘sha shaharlar devorlariga qiyalatib tuproq uyadilar. Ularni qo‘lga kiritadilar.</div>
  <div id="11"><sup><a href="https://www.kitobook.com/compare/book/35/01/11/" title="сравнение переводов, параллельные ссылки">11</a></sup> So‘ng shamol kabi tez o‘tib ketishadi. Ular o‘z kuchini xudo, deb biladilar, shuning uchun jazodan qocha olmaydilar.</div>
  <div id="12"><sup><a href="https://www.kitobook.com/compare/book/35/01/12/" title="сравнение переводов, параллельные ссылки">12</a></sup> Ey, Egam Xudo, Muqaddas Xudoyim! Doimo mavjud bo‘lgan Xudo Sen emasmi?! Shunday ekan, Bobilliklar dastidan biz yo‘q bo‘lib ketmaymiz. Ey, Egam! Sen, hukmimni amalga oshirsin, deb Bobilliklarni tanlading. Ey, Tayanchim, xalqimni jazolasin deb, ularni tayinlading. </div>
  <div id="13"><sup><a href="https://www.kitobook.com/compare/book/35/01/13/" title="сравнение переводов, параллельные ссылки">13</a></sup> Sening ko‘zlaring shu qadar pokizaki, Sen yovuzlikka qarab turolmaysan. Haqsizlikka chiday olmaysan. Hayronman, qanday qilib bu makkor odamlarga chidab yuribsan?! Bu qabihlar o‘zlaridan solihroq xalqni yamlab yutyapti–ku, qanday qilib ularga indamay jim turibsan?!</div>
  <div id="14"><sup><a href="https://www.kitobook.com/compare/book/35/01/14/" title="сравнение переводов, параллельные ссылки">14</a></sup> Sen odamlarni dengizdagi baliqlar kabi qilding, yo‘lboshchisi bo‘lmagan dengiz maxluqlariga o‘xshatib qo‘yding.</div>
  <div id="15"><sup><a href="https://www.kitobook.com/compare/book/35/01/15/" title="сравнение переводов, параллельные ссылки">15</a></sup> Bobilliklar odamlarni o‘z qarmog‘iga ilintiradilar. To‘r tashlab baliq ovlaganday ularni ovlaydilar. Yoyma to‘rlariga tushirib, qirg‘oqqa tortib chiqaradilar. Ovini ko‘rgach, xursand bo‘lib sevinadilar.</div>
  <div id="16"><sup><a href="https://www.kitobook.com/compare/book/35/01/16/" title="сравнение переводов, параллельные ссылки">16</a></sup> Ha, to‘rlari tufayli ular mo‘l o‘lja oladilar, sara taomlardan tanovul qiladilar. Shuning uchun to‘rlariga atab qurbonliklar keltiradilar, yoyma to‘rlariga atab tutatqilar tutatadilar.</div>
  <div id="17"><sup><a href="https://www.kitobook.com/compare/book/35/01/17/" title="сравнение переводов, параллельные ссылки">17</a></sup> Qachongacha ular to‘rlari bilan ellarni ovlaydilar?! Qachongacha xalqlarni shafqatsiz nobud qiladilar?!</div>
</div>