<div itemprop="articleBody" class="text">
  <div id="1"><sup><a href="https://www.kitobook.com/compare/book/35/03/1/" title="сравнение переводов, параллельные ссылки">1</a></sup> Xabaqquq payg‘ambarning kuyga solingan ibodati:</div>
  <div id="2"><sup><a href="https://www.kitobook.com/compare/book/35/03/2/" title="сравнение переводов, параллельные ссылки">2</a></sup> “Ey, Egam, men Sening shuhrating haqida eshitdim. Qilgan buyuk ishlaringdan hayratda qoldim. Ey, Egam, bizning davrimizda ham shunday ishlaringni qilgin. Odamlar Sening nimalarga qodir ekanligingni bilib qo‘yishsin. G‘azablanganingda mehr–shafqatni esdan chiqarmagin.</div>
  <div id="3"><sup><a href="https://www.kitobook.com/compare/book/35/03/3/" title="сравнение переводов, параллельные ссылки">3</a></sup> Xudo keladi Edom yurtidan, Muqaddas Xudo keladi Poron qirlaridan. Uning ulug‘vorligi ko‘kni porlatar, Hamdu sanolariga butun dunyo to‘lar.</div>
  <div id="4"><sup><a href="https://www.kitobook.com/compare/book/35/03/4/" title="сравнение переводов, параллельные ссылки">4</a></sup> Ulug‘vorligi chaqmoqday chaqnar, Nur sochilar Uning qo‘lidan — Kuch yashiringan bilagidan.</div>
  <div id="5"><sup><a href="https://www.kitobook.com/compare/book/35/03/5/" title="сравнение переводов, параллельные ссылки">5</a></sup> Uning oldida yuradi o‘lat, Uning ketidan ergashadi ofat.</div>
  <div id="6"><sup><a href="https://www.kitobook.com/compare/book/35/03/6/" title="сравнение переводов, параллельные ссылки">6</a></sup> To‘xtaganda yer silkinadi, Nazar solganda xalqlarni titroq bosadi. Uning qadimdan yurgan yo‘llaridagi Mangu tog‘lar o‘pirilib tushadi, Abadiy qirlar cho‘kib past bo‘ladi.</div>
  <div id="7"><sup><a href="https://www.kitobook.com/compare/book/35/03/7/" title="сравнение переводов, параллельные ссылки">7</a></sup> Kushondagi odamlarning qo‘rqqanini men ko‘ryapman, Midiyondagi odamlarning dag‘–dag‘ qaltiraganini ko‘ryapman.</div>
  <div id="8"><sup><a href="https://www.kitobook.com/compare/book/35/03/8/" title="сравнение переводов, параллельные ссылки">8</a></sup> Ey, Egam, nahotki g‘azablansang daryolardan?! Nahot Sening jahling chiqsa irmoqlardan?! Yoki Sening qasding bormidi dengizdan?! Shuning uchun otlaringni choptirasanmi, Zafarli jang aravalaringga minib olasanmi?!</div>
  <div id="9"><sup><a href="https://www.kitobook.com/compare/book/35/03/9/" title="сравнение переводов, параллельные ссылки">9</a></sup> Sen g‘ilofdan chiqarasan kamoningni, O‘qlarga to‘ldirasan o‘qdoningni. Daryolar bilan yorasan yer yuzini.</div>
  <div id="10"><sup><a href="https://www.kitobook.com/compare/book/35/03/10/" title="сравнение переводов, параллельные ссылки">10</a></sup> Buni ko‘rganda tog‘larni dard tutar, Shiddatli oqim ko‘pirib oqar. Dengiz chuquridan nido yangrar, Dengiz to‘lqinlari ko‘kka intilar.</div>
  <div id="11"><sup><a href="https://www.kitobook.com/compare/book/35/03/11/" title="сравнение переводов, параллельные ссылки">11</a></sup> Sening o‘qlaring uchib chaqnaydi, Nayzalaring yalt etib yonadi. Bundan quyoshu oy o‘z joyida qotib turadi.</div>
  <div id="12"><sup><a href="https://www.kitobook.com/compare/book/35/03/12/" title="сравнение переводов, параллельные ссылки">12</a></sup> Sen jahl ustida bosib o‘tarsan yer yuzini, G‘azabga minib oyoq osti qilarsan xalqlarni.</div>
  <div id="13"><sup><a href="https://www.kitobook.com/compare/book/35/03/13/" title="сравнение переводов, параллельные ссылки">13</a></sup> Qutqarish uchun kelasan O‘z xalqingni, O‘z tanlaganing orqali ozod qilish–chun ularni. Fosiq xalqning yo‘lboshchisini urasan, Boshdan–oyoq uni shilib tashlaysan.</div>
  <div id="14"><sup><a href="https://www.kitobook.com/compare/book/35/03/14/" title="сравнение переводов, параллельные ссылки">14</a></sup> G‘animlarimiz quyun kabi kelyaptilar, Bizni har yoqqa tarqatib yubormoqchi bo‘lyaptilar. O‘z uyasida o‘ljasini g‘ajigan yirtqich hayvonday, Kuchsiz ovidan o‘zida yo‘q sevinyaptilar. Sen esa ularning yo‘lboshchisini o‘z o‘qlari bilan halok qilasan.</div>
  <div id="15"><sup><a href="https://www.kitobook.com/compare/book/35/03/15/" title="сравнение переводов, параллельные ссылки">15</a></sup> Otlaring tuyoqlari dengizni bosib ezadi, Bahaybat suvlarni bir joyga yig‘ib qo‘yadi.”</div>
  <div id="16"><sup><a href="https://www.kitobook.com/compare/book/35/03/16/" title="сравнение переводов, параллельные ссылки">16</a></sup> Men bularni eshitdim. Shunda uvushdi mening yuragim, Titray boshladi lablarim, Madorim qolmay, qaltiradi tizzalarim. Ammo men sabr–toqat qilaman, Bosqinchilarimiz boshiga tushadigan kulfat kunini kutaman.</div>
  <div id="17"><sup><a href="https://www.kitobook.com/compare/book/35/03/17/" title="сравнение переводов, параллельные ссылки">17</a></sup> Bordi–yu, anjir daraxti gullamay qolsa, Uzum toklari meva tugmasa, Zaytun daraxtlari hosil bermasa, Daladagi ekinlar unmay qolsa, Qo‘ralarda qo‘ylar qolmasa, Og‘ilxonalar bo‘m–bo‘sh bo‘lsa,</div>
  <div id="18"><sup><a href="https://www.kitobook.com/compare/book/35/03/18/" title="сравнение переводов, параллельные ссылки">18</a></sup> Shunda ham Egamdan shod bo‘lurman, Najotkorim Xudodan quvonurman. Ijrochilar rahbariga. Torli asboblar jo‘rligida.</div>
</div>