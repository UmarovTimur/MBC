<div itemprop="articleBody" class="text">
  <div id="1"><sup><a href="https://www.kitobook.com/compare/book/05/29/1/" title="сравнение переводов, параллельные ссылки">1</a></sup> Egamiz Isroil xalqi bilan Sinay tog‘ida qilgan ahdidan tashqari, Musoga Mo‘abda Isroil xalqi bilan ahd qilishni amr etgan edi.</div>
  <div id="2"><sup><a href="https://www.kitobook.com/compare/book/05/29/2/" title="сравнение переводов, параллельные ссылки">2</a></sup> Muso butun Isroil xalqini yig‘ib, o‘sha ahd shartlarini ularga quyidagicha tushuntirdi: Egamiz Misrda fir’avnni, uning a’yonlarini, butun yurtini ko‘z oldingizda nimalar qilganini ko‘rdingizlar.</div>
  <div id="3"><sup><a href="https://www.kitobook.com/compare/book/05/29/3/" title="сравнение переводов, параллельные ссылки">3</a></sup> Og‘ir sinovlarning, dahshatli alomatu mo‘jizalarning guvohi bo‘ldingizlar.</div>
  <div id="4"><sup><a href="https://www.kitobook.com/compare/book/05/29/4/" title="сравнение переводов, параллельные ссылки">4</a></sup> Lekin shu paytgacha Egamiz sizlarga anglaydigan ong, ko‘radigan ko‘z, eshitadigan quloq bermadi.</div>
  <div id="5"><sup><a href="https://www.kitobook.com/compare/book/05/29/5/" title="сравнение переводов, параллельные ссылки">5</a></sup> U sizlarni qirq yil sahroda olib yurdi. Shu davrda kiyimingiz eskirmadi, oyog‘ingizdagi chorig‘ingiz to‘zimadi.</div>
  <div id="6"><sup><a href="https://www.kitobook.com/compare/book/05/29/6/" title="сравнение переводов, параллельные ссылки">6</a></sup> Non yemadingiz, sharob, o‘tkir ichimlik ichmadingiz. Bularning hammasini U Egangiz Xudo ekanligini bilishingiz uchun qildi.</div>
  <div id="7"><sup><a href="https://www.kitobook.com/compare/book/05/29/7/" title="сравнение переводов, параллельные ссылки">7</a></sup> Mana shu yerga kelganimizda Xashbon shohi Sixo‘n bilan Bashan shohi O‘g bizga hujum qilishdi. Biz jang qilib ularni yengdik.</div>
  <div id="8"><sup><a href="https://www.kitobook.com/compare/book/05/29/8/" title="сравнение переводов, параллельные ссылки">8</a></sup> Ularning yerini tortib olib, Ruben va Gad qabilasiga hamda Manashe qabilasining yarmiga mulk qilib berdik.</div>
  <div id="9"><sup><a href="https://www.kitobook.com/compare/book/05/29/9/" title="сравнение переводов, параллельные ссылки">9</a></sup> Shunday ekan, qiladigan ishlaringiz o‘ngidan kelishi uchun mana shu ahd shartlarini bitta qoldirmay bajaringlar.</div>
  <div id="10"><sup><a href="https://www.kitobook.com/compare/book/05/29/10/" title="сравнение переводов, параллельные ссылки">10</a></sup> Bugun hammangiz — qabila boshliqlari, oqsoqollar, nazoratchilar, barcha Isroil erkaklari,</div>
  <div id="11"><sup><a href="https://www.kitobook.com/compare/book/05/29/11/" title="сравнение переводов, параллельные ссылки">11</a></sup> bolalar, xotinlar, orangizdagi musofirlar, o‘tin yoruvchidan tortib, suv tortuvchilargacha Egangiz Xudo oldida turibsizlar.</div>
  <div id="12"><sup><a href="https://www.kitobook.com/compare/book/05/29/12/" title="сравнение переводов, параллельные ссылки">12</a></sup> Bugun Egangiz Xudo bilan ahd qilasizlar. Bu ahdni Egangiz Xudo O‘z qasami bilan muhrlaydi,</div>
  <div id="13"><sup><a href="https://www.kitobook.com/compare/book/05/29/13/" title="сравнение переводов, параллельные ссылки">13</a></sup> toki bugundan boshlab sizlar Uning xalqi, U esa sizning Xudoyingiz bo‘lsin. U bunday qilishini sizlarga va ota– bobolaringiz Ibrohim, Is’hoq va Yoqubga qasam ichib va’da qilgan edi.</div>
  <div id="14"><sup><a href="https://www.kitobook.com/compare/book/05/29/14/" title="сравнение переводов, параллельные ссылки">14</a></sup> Mana, bugun sizlar biz bilan birga Egamiz Xudoning huzurida turibsizlar. Bu ahd va qasamyodni Xudo nafaqat biz bilan,</div>
  <div id="15"><sup><a href="https://www.kitobook.com/compare/book/05/29/15/" title="сравнение переводов, параллельные ссылки">15</a></sup> balki hali dunyoga kelmagan avlodlarimiz bilan qilyapti.</div>
  <div id="16"><sup><a href="https://www.kitobook.com/compare/book/05/29/16/" title="сравнение переводов, параллельные ссылки">16</a></sup> Misrda qanday turmush kechirganimizni, boshqa xalqlarning hududidan qanday qilib o‘tib kelganimizni sizlar bilasizlar.</div>
  <div id="17"><sup><a href="https://www.kitobook.com/compare/book/05/29/17/" title="сравнение переводов, параллельные ссылки">17</a></sup> Ularning toshdan, yog‘ochdan, kumushdan va oltindan yasalgan jirkanch butlarini ko‘rdingizlar.</div>
  <div id="18"><sup><a href="https://www.kitobook.com/compare/book/05/29/18/" title="сравнение переводов, параллельные ссылки">18</a></sup> Ehtiyot bo‘ling, oralaringizda Egamiz Xudodan yuragi sovigan, o‘sha xalqlarning xudolariga xizmat qiladigan erkak, ayol, nasl yoki qabila bo‘lmasin. Oralaringizda zaharli, achchiq ildiz o‘smasin.</div>
  <div id="19"><sup><a href="https://www.kitobook.com/compare/book/05/29/19/" title="сравнение переводов, параллельные ссылки">19</a></sup> Bordi–yu, orangizdagi biror odam bu ahd shartlarini eshitib, ko‘nglida: “O‘zim xohlagan ishni qilsam ham, menga hech narsa qilmaydi”, deb o‘ylasa, u hammaning boshiga birday kulfat keltiradi.</div>
  <div id="20"><sup><a href="https://www.kitobook.com/compare/book/05/29/20/" title="сравнение переводов, параллельные ссылки">20</a></sup> Egamiz bunday odamdan qattiq g‘azablanadi, uni kechirmaydi. Mana shu Tavrot kitobida yozilgan ahdning la’natlari uning boshiga keladi, Egamiz uning nomini yer yuzidan o‘chiradi.</div>
  <div id="21"><sup><a href="https://www.kitobook.com/compare/book/05/29/21/" title="сравнение переводов, параллельные ссылки">21</a></sup> Egamiz uni Isroil qabilalari orasidan ajratib oladi–da, mana shu Tavrot kitobida yozilgan ahdning barcha la’natlarini uning ustiga yog‘diradi.</div>
  <div id="22"><sup><a href="https://www.kitobook.com/compare/book/05/29/22/" title="сравнение переводов, параллельные ссылки">22</a></sup> Sizlardan keyingi avlod, sizlarning farzandlaringiz, uzoq yurtdan kelgan musofirlar Egamiz shu yurtga keltirgan ofatlar va xastaliklarni ko‘radi.</div>
  <div id="23"><sup><a href="https://www.kitobook.com/compare/book/05/29/23/" title="сравнение переводов, параллельные ссылки">23</a></sup> Butun yurtni oltingugurt va tuz kuydirib tashlagan bo‘ladi. U yerga hech nima ekib bo‘lmaydi, hech narsa unmaydi, hech qanday o‘t o‘smaydi. Yurtingiz Egamiz g‘azab ustida yo‘q qilgan Sado‘m, G‘amo‘ra, Adma va Zavo‘yim shaharlariga o‘xshab qoladi.</div>
  <div id="24"><sup><a href="https://www.kitobook.com/compare/book/05/29/24/" title="сравнение переводов, параллельные ссылки">24</a></sup> Barcha xalqlar shunday deydi: “Nima uchun bu xalqning Egasi bu yurtni shunday ahvolga soldi ekan–a? Bunday g‘azab sochishning sababi nima ekan–a?”</div>
  <div id="25"><sup><a href="https://www.kitobook.com/compare/book/05/29/25/" title="сравнение переводов, параллельные ссылки">25</a></sup> Keyin ular shunday aytishadi: “Eh–ha, bu xalq ota– bobolarining Xudosi bilan qilgan ahdidan kechdi. Egasi ularni Misrdan olib chiqqanda ular bilan bu ahdni tuzgan edi.</div>
  <div id="26"><sup><a href="https://www.kitobook.com/compare/book/05/29/26/" title="сравнение переводов, параллельные ссылки">26</a></sup> Ular O‘z Egasidan yuz o‘girib, begona xudolarga xizmat qilishdi. O‘zlari bilmagan, Egasi tayinlamagan xudolarga sajda qilishdi.</div>
  <div id="27"><sup><a href="https://www.kitobook.com/compare/book/05/29/27/" title="сравнение переводов, параллельные ссылки">27</a></sup> Shu sababdan Egasi g‘azabini sochdi. Mana shu kitobda yozilgan la’natlarning hammasini bu yurtga yog‘dirdi.</div>
  <div id="28"><sup><a href="https://www.kitobook.com/compare/book/05/29/28/" title="сравнение переводов, параллельные ссылки">28</a></sup> U qattiq jahl bilan, kuchli qahr–g‘azab bilan xalqini o‘z yurtidan sug‘urib olib, boshqa yurtga uloqtirib yubordi. Ular bugungacha o‘sha yurtlardadir.”</div>
  <div id="29"><sup><a href="https://www.kitobook.com/compare/book/05/29/29/" title="сравнение переводов, параллельные ссылки">29</a></sup> Sirlar Egamiz Xudoga tegishlidir. Ammo U qonunni bizga ayon qildi, toki biz farzandlarimiz bilan bu qonun shartlariga to abad amal qilaylik.</div>
</div>