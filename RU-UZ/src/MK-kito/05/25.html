<div itemprop="articleBody" class="text">
  <div id="1"><sup><a href="https://www.kitobook.com/compare/book/05/25/1/" title="сравнение переводов, параллельные ссылки">1</a></sup> Ikki kishi janjallashganda, ular hakamlar oldiga kelsin. Hakamlar da’voga qarab, ulardan birini haq, ikkinchisini nohaq, deb e’lon qilsin.</div>
  <div id="2"><sup><a href="https://www.kitobook.com/compare/book/05/25/2/" title="сравнение переводов, параллельные ссылки">2</a></sup> Agar nohaq deb topilgan kishi kaltaklanishga loyiq bo‘lsa, hakam aybdorni yotqizsin. O‘z oldida aybiga ko‘ra, unga darra urdirsin.</div>
  <div id="3"><sup><a href="https://www.kitobook.com/compare/book/05/25/3/" title="сравнение переводов, параллельные ссылки">3</a></sup> Aybdorga qirq darradan ortig‘i urilmasin. Aks holda birodaringiz ko‘zingiz oldida xo‘rlanadi.</div>
  <div id="4"><sup><a href="https://www.kitobook.com/compare/book/05/25/4/" title="сравнение переводов, параллельные ссылки">4</a></sup> G‘alla yanchayotgan ho‘kizning og‘zini to‘smang.</div>
  <div id="5"><sup><a href="https://www.kitobook.com/compare/book/05/25/5/" title="сравнение переводов, параллельные ссылки">5</a></sup> Agar birga yashayotgan aka–ukalarning bittasi o‘lsayu uning o‘g‘li bo‘lmasa, marhumning xotini begonaga turmushga chiqmasin. Marhumning akasi yoki ukasi bevani o‘ziga xotin qilib olsin. Uning oldida qaynog‘alik vazifasini bajarsin.</div>
  <div id="6"><sup><a href="https://www.kitobook.com/compare/book/05/25/6/" title="сравнение переводов, параллельные ссылки">6</a></sup> O‘sha ayol tuqqan to‘ng‘ich o‘g‘il marhum aka yoki ukaning nomini olib yuradi. Shunda marhumning nomi Isroildan o‘chib ketmaydi.</div>
  <div id="7"><sup><a href="https://www.kitobook.com/compare/book/05/25/7/" title="сравнение переводов, параллельные ссылки">7</a></sup> Agar o‘sha odam marhum akasi yoki ukasining bevasiga uylanishni xohlamasa, beva ayol shahar darvozasiga borib, oqsoqollarga aytsin: “Qaynog‘am tug‘ishganining nomini Isroil xalqi orasida tiklashni rad qilyapti, men uchun qaynog‘alik vazifasini bajarishni istamayapti.”</div>
  <div id="8"><sup><a href="https://www.kitobook.com/compare/book/05/25/8/" title="сравнение переводов, параллельные ссылки">8</a></sup> Shunda shahar oqsoqollari o‘sha odamni chaqirib, u bilan suhbatlashsin. Agar o‘sha odam: “Men bu ayolga uylanishni xohlamayman”, deb turib olsa,</div>
  <div id="9"><sup><a href="https://www.kitobook.com/compare/book/05/25/9/" title="сравнение переводов, параллельные ссылки">9</a></sup> beva ayol qaynog‘asining yoniga borsin. Shahar oqsoqollari oldida uning chorig‘ini yechsin, so‘ng uning yuziga tupurib, aytsin: “Birodarining naslini tiklashni xohlamagan odamga shunday qilinadi.”</div>
  <div id="10"><sup><a href="https://www.kitobook.com/compare/book/05/25/10/" title="сравнение переводов, параллельные ссылки">10</a></sup> Isroil xalqi orasida u odamning xonadoni “chorig‘i yechkizilgan” deb nom oladi.</div>
  <div id="11"><sup><a href="https://www.kitobook.com/compare/book/05/25/11/" title="сравнение переводов, параллельные ссылки">11</a></sup> Ikki kishi bir–biri bilan urishayotganda, ulardan birining xotini kelib, erini qutqarish maqsadida narigi erkakning nozik joyidan ushlasa,</div>
  <div id="12"><sup><a href="https://www.kitobook.com/compare/book/05/25/12/" title="сравнение переводов, параллельные ссылки">12</a></sup> o‘sha ayolning qo‘li kesib tashlansin. Unga rahm qilmanglar.</div>
  <div id="13"><sup><a href="https://www.kitobook.com/compare/book/05/25/13/" title="сравнение переводов, параллельные ссылки">13</a></sup> Qadoq toshlaringiz to‘g‘ri bo‘lsin, biri og‘ir, biri yengil bo‘lmasin.</div>
  <div id="14"><sup><a href="https://www.kitobook.com/compare/book/05/25/14/" title="сравнение переводов, параллельные ссылки">14</a></sup> Uyingizdagi o‘lchov kosalarning hajmi to‘g‘ri bo‘lsin, biri katta, biri kichik bo‘lmasin.</div>
  <div id="15"><sup><a href="https://www.kitobook.com/compare/book/05/25/15/" title="сравнение переводов, параллельные ссылки">15</a></sup> Toshlaringiz halol va to‘g‘ri bo‘lsin, o‘lchovlaringiz ham halol va to‘g‘ri bo‘lsin. Shunda Egangiz Xudo sizlarga beradigan yurtda umringiz uzoq bo‘ladi.</div>
  <div id="16"><sup><a href="https://www.kitobook.com/compare/book/05/25/16/" title="сравнение переводов, параллельные ссылки">16</a></sup> G‘irromlik qiladiganlarning hammasidan Egangiz Xudo jirkanadi.</div>
  <div id="17"><sup><a href="https://www.kitobook.com/compare/book/05/25/17/" title="сравнение переводов, параллельные ссылки">17</a></sup> Misrdan chiqayotganingizda yo‘lda Omolek xalqi sizlarga nima qilganini esingizdan chiqarmang.</div>
  <div id="18"><sup><a href="https://www.kitobook.com/compare/book/05/25/18/" title="сравнение переводов, параллельные ссылки">18</a></sup> Sizlar charchab, holsizlanib qolganingizda, ular Xudodan qo‘rqmay sizlarga hujum qilgan edilar. Orqangizda kelayotgan hamma holdan toyganlarni o‘ldirgan edilar.</div>
  <div id="19"><sup><a href="https://www.kitobook.com/compare/book/05/25/19/" title="сравнение переводов, параллельные ссылки">19</a></sup> Egangiz Xudo sizlarga yurtni mulk qilib berganda, dushmanlaringizni yengib, har tarafdan osoyishtalik ato qilganda, Omolek xalqini halok qilib, ularning nomini yer yuzidan o‘chiringlar. Bunday qilishni unutmanglar!</div>
</div>