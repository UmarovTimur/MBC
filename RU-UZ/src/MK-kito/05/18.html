<div itemprop="articleBody" class="text">
  <div id="1"><sup><a href="https://www.kitobook.com/compare/book/05/18/1/" title="сравнение переводов, параллельные ссылки">1</a></sup> Leviruhoniylari, butun Levi qabilasi qatorida, Isroilda ulush ham, mulk ham olmaydilar. Ular Egamizga keltirilgan nazr va qurbonliklardan yeydilar.</div>
  <div id="2"><sup><a href="https://www.kitobook.com/compare/book/05/18/2/" title="сравнение переводов, параллельные ссылки">2</a></sup> Birodarlari orasida ularning ulushi bo‘lmaydi. Egamiz Levi qabilasiga: “Men O‘zim sizlarning ulushingiz bo‘laman”, deb va’da bergan edi.</div>
  <div id="3"><sup><a href="https://www.kitobook.com/compare/book/05/18/3/" title="сравнение переводов, параллельные ссылки">3</a></sup> Qurbonlik qilingan mol yoki qo‘yning yelka, jag‘ va ichak–chovoqlari ruhoniylarga berilsin.</div>
  <div id="4"><sup><a href="https://www.kitobook.com/compare/book/05/18/4/" title="сравнение переводов, параллельные ссылки">4</a></sup> G‘allangizning ilk hosilini, eng birinchi tayyorlagan sharobingizni va zaytun moyingizni, qo‘ylaringizning birinchi qirqilgan yungini ruhoniylarga beringlar.</div>
  <div id="5"><sup><a href="https://www.kitobook.com/compare/book/05/18/5/" title="сравнение переводов, параллельные ссылки">5</a></sup> Chunki Egangiz Xudo, Levi qabilasi va ularning avlodlari har doim Menga xizmat qilishsin, deb ularni qabilalaringiz orasidan tanlab oldi.</div>
  <div id="6"><sup><a href="https://www.kitobook.com/compare/book/05/18/6/" title="сравнение переводов, параллельные ссылки">6</a></sup> Agar biror levi Isroildagi o‘zi yashab turgan shahardan Egamiz tanlagan joyga o‘z xohishi bilan borsa,</div>
  <div id="7"><sup><a href="https://www.kitobook.com/compare/book/05/18/7/" title="сравнение переводов, параллельные ссылки">7</a></sup> u yerda Egamizga xizmat qilgan levi birodarlari singari Egasi Xudo nomidan xizmat qila oladi.</div>
  <div id="8"><sup><a href="https://www.kitobook.com/compare/book/05/18/8/" title="сравнение переводов, параллельные ссылки">8</a></sup> Oilasining mulkini sotishdan kelgan daromadi bo‘lsa ham, boshqa levilar qatori bir xil ulush yesin.</div>
  <div id="9"><sup><a href="https://www.kitobook.com/compare/book/05/18/9/" title="сравнение переводов, параллельные ссылки">9</a></sup> Egangiz Xudo beradigan yurtga kirganingizda, u yerdagi xalqlarning jirkanch odatlarini o‘rganmanglar.</div>
  <div id="10"><sup><a href="https://www.kitobook.com/compare/book/05/18/10/" title="сравнение переводов, параллельные ссылки">10</a></sup> O‘g‘li yoki qizini olovda qurbon qiladigan, folbin, bashoratgo‘y, romchi, sehrgar,</div>
  <div id="11"><sup><a href="https://www.kitobook.com/compare/book/05/18/11/" title="сравнение переводов, параллельные ссылки">11</a></sup> issiq–sovuq qiladigan, arvoh chaqiruvchi, o‘liklardan maslahat so‘raydiganlar orangizda bo‘lmasin.</div>
  <div id="12"><sup><a href="https://www.kitobook.com/compare/book/05/18/12/" title="сравнение переводов, параллельные ссылки">12</a></sup> Egamiz bundaylardan jirkanadi. Mana shu jirkanch odatlari uchun Egangiz Xudo o‘sha xalqlarni sizning oldingizdan haydab chiqaryapti.</div>
  <div id="13"><sup><a href="https://www.kitobook.com/compare/book/05/18/13/" title="сравнение переводов, параллельные ссылки">13</a></sup> Egangiz Xudoga butunlay sodiq qoling.</div>
  <div id="14"><sup><a href="https://www.kitobook.com/compare/book/05/18/14/" title="сравнение переводов, параллельные ссылки">14</a></sup> Sizlar yurtini olayotgan o‘sha xalqlar bashoratgo‘ylar va folbinlarning gapiga quloq soladilar. Sizlarning bunday qilishingizga esa Egangiz Xudo ruxsat bermaydi.</div>
  <div id="15"><sup><a href="https://www.kitobook.com/compare/book/05/18/15/" title="сравнение переводов, параллельные ссылки">15</a></sup> Egangiz Xudo sizlar uchun xalqingiz orasidan menga o‘xshagan bir payg‘ambar chiqaradi. Unga quloq solinglar.</div>
  <div id="16"><sup><a href="https://www.kitobook.com/compare/book/05/18/16/" title="сравнение переводов, параллельные ссылки">16</a></sup> Siz Sinay tog‘ida yig‘ilgan kuningizda Egangiz Xudodan o‘zingiz uni tilab olgandingiz, zotan siz shunday degan edingiz: “Egamiz Xudoning ovozini ikkinchi eshitmaylik, mana shu buyuk olovni ham boshqa ko‘rmaylik, aks holda o‘lamiz.”</div>
  <div id="17"><sup><a href="https://www.kitobook.com/compare/book/05/18/17/" title="сравнение переводов, параллельные ссылки">17</a></sup> O‘shanda Egamiz menga shunday dedi: “Ularning aytganlari to‘g‘ri.</div>
  <div id="18"><sup><a href="https://www.kitobook.com/compare/book/05/18/18/" title="сравнение переводов, параллельные ссылки">18</a></sup> Ular uchun o‘z xalqi orasidan senga o‘xshagan bir payg‘ambar chiqaraman, Men unga nima aytishni o‘rgataman. O‘sha payg‘ambar bergan amrlarimning hammasini ularga aytadi.</div>
  <div id="19"><sup><a href="https://www.kitobook.com/compare/book/05/18/19/" title="сравнение переводов, параллельные ссылки">19</a></sup> U Mening nomimdan gapiradi, unga quloq solmagan odamni Men O‘zim jazolayman.</div>
  <div id="20"><sup><a href="https://www.kitobook.com/compare/book/05/18/20/" title="сравнение переводов, параллельные ссылки">20</a></sup> Ammo biror payg‘ambar Men buyurmagan so‘zni Mening nomimdan gapirishga jur’at qilsa yoki boshqa xudolar nomidan gapirsa, u payg‘ambar o‘lishi kerak.”</div>
  <div id="21"><sup><a href="https://www.kitobook.com/compare/book/05/18/21/" title="сравнение переводов, параллельные ссылки">21</a></sup> Ko‘nglingizda: “Bu so‘zlar Egamizdanmi yoki yo‘qmi, biz qanday qilib bilamiz?”, deb o‘ylashingiz mumkin.</div>
  <div id="22"><sup><a href="https://www.kitobook.com/compare/book/05/18/22/" title="сравнение переводов, параллельные ссылки">22</a></sup> Agar biror payg‘ambar Egamizning nomidan gapirsayu o‘sha voqea yuz bermasa, demak, bu so‘zni Egamiz aytmagan bo‘ladi. Payg‘ambar o‘zicha gapirgan, undan qo‘rqmanglar.</div>
</div>