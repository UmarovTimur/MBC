<div itemprop="articleBody" class="text">
  <div id="1"><sup><a href="https://www.kitobook.com/compare/book/05/04/1/" title="сравнение переводов, параллельные ссылки">1</a></sup> Endi, ey Isroil, men sizlarga farmonlar va qonun–qoidalarni o‘rgataman. Ularga rioya qilinglar. Shunda yashaysizlar, ota– bobolaringizning Xudosi — Egamiz sizlarga berayotgan yerni mulk qilib olasizlar.</div>
  <div id="2"><sup><a href="https://www.kitobook.com/compare/book/05/04/2/" title="сравнение переводов, параллельные ссылки">2</a></sup> Men sizlarga aytayotgan amrlarga hech narsa qo‘shmanglar, hech narsa olib ham tashlamanglar. Men sizlarga berayotgan Egangiz Xudoning amrlariga rioya qilinglar.</div>
  <div id="3"><sup><a href="https://www.kitobook.com/compare/book/05/04/3/" title="сравнение переводов, параллельные ссылки">3</a></sup> Egamiz Piyor tog‘ida nimalar qilganini o‘z ko‘zlaringiz bilan ko‘rdingizlar. Piyordagi Baalga sajda qilgan hammani Egangiz Xudo yo‘q qilgan edi.</div>
  <div id="4"><sup><a href="https://www.kitobook.com/compare/book/05/04/4/" title="сравнение переводов, параллельные ссылки">4</a></sup> Egamiz Xudoga sodiq bo‘lganlar esa bugun ham tirikdir.</div>
  <div id="5"><sup><a href="https://www.kitobook.com/compare/book/05/04/5/" title="сравнение переводов, параллельные ссылки">5</a></sup> Egam Xudo amr qilganday, sizlarga farmonlarni va qonun–qoidalarni o‘rgatdim. Mulk qilib olayotgan o‘sha yurtda bularga rioya qilinglar.</div>
  <div id="6"><sup><a href="https://www.kitobook.com/compare/book/05/04/6/" title="сравнение переводов, параллельные ссылки">6</a></sup> Mana shu farmonlar va qonun–qoidalarni bitta qoldirmay bajaringlar, toki sizlarning aql– idrokingizni boshqa xalqlar ko‘rsin. Ular bu qonunlar haqida eshitib: “Ha, haqiqatan bu buyuk xalq dono, aql–idroklidir”, deb aytsin.</div>
  <div id="7"><sup><a href="https://www.kitobook.com/compare/book/05/04/7/" title="сравнение переводов, параллельные ссылки">7</a></sup> Egamiz Xudoga har safar iltijo qilganimizda U bizga yaqindir. Qaysi buyuk xalqning shunday xudosi bor?!</div>
  <div id="8"><sup><a href="https://www.kitobook.com/compare/book/05/04/8/" title="сравнение переводов, параллельные ссылки">8</a></sup> Bugun men sizlarga farmonlar va qonun–qoidalar beryapman. Qaysi buyuk xalqning shunday adolatli qonun–qoidalari bor?!</div>
  <div id="9"><sup><a href="https://www.kitobook.com/compare/book/05/04/9/" title="сравнение переводов, параллельные ссылки">9</a></sup> Faqat hushyor bo‘linglar. Ko‘zlaringiz bilan ko‘rganlaringizni unutmay, bir umr yuragingizda saqlanglar. Bularni o‘g‘illaringizga, nevara– chevaralaringizga ham aytib beringlar.</div>
  <div id="10"><sup><a href="https://www.kitobook.com/compare/book/05/04/10/" title="сравнение переводов, параллельные ссылки">10</a></sup> Sizlar Sinay tog‘ida, Egangiz Xudo oldida turgan kuningizni eslanglar. O‘sha kuni Egamiz menga aytgandi: “Mening huzurimga xalqni yig‘. Ular so‘zlarimni eshitib, yer yuzida butun umrlari davomida Mendan qo‘rqishni o‘rgansinlar, bolalariga ham o‘rgatsinlar.”</div>
  <div id="11"><sup><a href="https://www.kitobook.com/compare/book/05/04/11/" title="сравнение переводов, параллельные ссылки">11</a></sup> Sizlar yaqin kelib, tog‘ning etagida turdingizlar. Tog‘ esa osmongacha ko‘tarilgan olovga burkanib, qop–qora bulutlar bilan qoplangan edi.</div>
  <div id="12"><sup><a href="https://www.kitobook.com/compare/book/05/04/12/" title="сравнение переводов, параллельные ссылки">12</a></sup> Egamiz olov ichidan sizlarga gapirdi. Sizlar Uning so‘zlarini eshitdingizlar, qiyofasini esa ko‘rmadingizlar. Faqat Egamizning ovozi eshitilar edi, xolos.</div>
  <div id="13"><sup><a href="https://www.kitobook.com/compare/book/05/04/13/" title="сравнение переводов, параллельные ссылки">13</a></sup> U O‘z ahdini sizlarga ayon qilib, bu ahdni — o‘nta amrni bajaringlar, deb farmon berdi. Egamiz ularni ikki tosh lavhaga yozdi.</div>
  <div id="14"><sup><a href="https://www.kitobook.com/compare/book/05/04/14/" title="сравнение переводов, параллельные ссылки">14</a></sup> Iordanni kechib, mulk qilib oladigan yurtda bajarishingiz kerak bo‘lgan farmonlar va qonun–qoidalarni men sizlarga o‘rgatishimni buyurdi.</div>
  <div id="15"><sup><a href="https://www.kitobook.com/compare/book/05/04/15/" title="сравнение переводов, параллельные ссылки">15</a></sup> Sinay tog‘ida Egamiz olov ichidan sizlarga gapirganda, sizlar biron qiyofa ko‘rmadingizlar. Shuning uchun ehtiyot bo‘linglar.</div>
  <div id="16"><sup><a href="https://www.kitobook.com/compare/book/05/04/16/" title="сравнение переводов, параллельные ссылки">16</a></sup> Yana yo‘ldan ozib, o‘zingizga erkak yo ayol qiyofasidagi butni,</div>
  <div id="17"><sup><a href="https://www.kitobook.com/compare/book/05/04/17/" title="сравнение переводов, параллельные ссылки">17</a></sup> yerda yashaydigan jonivor yo osmonda uchib yuruvchi qush qiyofasidagi butni,</div>
  <div id="18"><sup><a href="https://www.kitobook.com/compare/book/05/04/18/" title="сравнение переводов, параллельные ссылки">18</a></sup> yerda sudralib yuruvchi jonivor yoki suvdagi baliq qiyofasidagi hech qanday butni yasamanglar.</div>
  <div id="19"><sup><a href="https://www.kitobook.com/compare/book/05/04/19/" title="сравнение переводов, параллельные ссылки">19</a></sup> Shuningdek, osmonga qarab, quyosh, oy va yulduzlarni, jamiki samoviy jismlarni ko‘rib vasvasaga tushmanglar, ularga sig‘inmanglar, xizmat qilmanglar. Egamiz Xudo bularni, boshqa hamma xalqlar sig‘insin, deb bergan.</div>
  <div id="20"><sup><a href="https://www.kitobook.com/compare/book/05/04/20/" title="сравнение переводов, параллельные ссылки">20</a></sup> Sizlarni esa Egamiz Misrdan — temir o‘choq ichidan olib chiqdi. Sizlar bugungiday Uning xalqi bo‘lishingiz uchun sizlarni xalos qildi.</div>
  <div id="21"><sup><a href="https://www.kitobook.com/compare/book/05/04/21/" title="сравнение переводов, параллельные ссылки">21</a></sup> Egamiz sizlarning dastingizdan mendan g‘azablandi: “Men Isroil xalqiga mulk qilib beradigan Iordanning narigi tomonidagi o‘sha hosildor yurtga sen kirmaysan”, — deb qasam ichdi.</div>
  <div id="22"><sup><a href="https://www.kitobook.com/compare/book/05/04/22/" title="сравнение переводов, параллельные ссылки">22</a></sup> Men Iordanning narigi tomoniga o‘tolmayman, mana shu yerda vafot etaman. Sizlar esa Iordandan o‘tib, o‘sha hosildor yurtni mulk qilib olasizlar.</div>
  <div id="23"><sup><a href="https://www.kitobook.com/compare/book/05/04/23/" title="сравнение переводов, параллельные ссылки">23</a></sup> Shunday ekan, ehtiyot bo‘linglar, Egangiz Xudo sizlar bilan qilgan ahdni esdan chiqarmanglar. U taqiqlagan qiyofadagi birorta butni o‘zlaringizga yasamanglar.</div>
  <div id="24"><sup><a href="https://www.kitobook.com/compare/book/05/04/24/" title="сравнение переводов, параллельные ссылки">24</a></sup> Axir, Egangiz Xudo yamlamay yutadigan olovdir, U rashkchi Xudodir.</div>
  <div id="25"><sup><a href="https://www.kitobook.com/compare/book/05/04/25/" title="сравнение переводов, параллельные ссылки">25</a></sup> O‘sha yurtda ko‘p yashaysizlar, bolalaringiz, nabiralaringiz tug‘iladi. Agar o‘shanda yo‘ldan ozsangiz, Egangiz Xudoning oldida qabihlik qilib, o‘zingizga turli qiyofadagi butlarni yasasangiz, U g‘azablanadi.</div>
  <div id="26"><sup><a href="https://www.kitobook.com/compare/book/05/04/26/" title="сравнение переводов, параллельные ссылки">26</a></sup> Bugun sizlarga qarshi yeru osmonni guvoh qilaman: agar menga itoatsizlik qilsangiz, yurtdan tez orada butunlay qirilib ketasizlar. Iordanni kechib, mulk qilib oladigan yurtda uzoq yashamaysizlar. Bittangiz qolmay halok bo‘lasizlar.</div>
  <div id="27"><sup><a href="https://www.kitobook.com/compare/book/05/04/27/" title="сравнение переводов, параллельные ссылки">27</a></sup> Egamiz sizlarni boshqa xalqlarning orasiga tarqatib yuboradi. O‘sha xalqlar orasida ayrimlaringiz omon qolasizlar.</div>
  <div id="28"><sup><a href="https://www.kitobook.com/compare/book/05/04/28/" title="сравнение переводов, параллельные ссылки">28</a></sup> U yerda inson qo‘li bilan yasalgan yog‘och va tosh xudolarga xizmat qilasizlar. U xudolar ko‘rolmaydi, eshitolmaydi, ovqat yeya olmaydi, hid bilmaydi.</div>
  <div id="29"><sup><a href="https://www.kitobook.com/compare/book/05/04/29/" title="сравнение переводов, параллельные ссылки">29</a></sup> Ammo u yerda Egangiz Xudoga yuz bursangiz, butun qalbingiz bilan, jonu dilingiz bilan Uni izlasangiz, topasizlar.</div>
  <div id="30"><sup><a href="https://www.kitobook.com/compare/book/05/04/30/" title="сравнение переводов, параллельные ссылки">30</a></sup> Kulfatda qolganingizda, boshingizga ko‘rgiliklar tushganda, oxiri Egangiz Xudoga qaytasizlar, Uning so‘ziga quloq solasizlar.</div>
  <div id="31"><sup><a href="https://www.kitobook.com/compare/book/05/04/31/" title="сравнение переводов, параллельные ссылки">31</a></sup> O‘shanda U sizlarni tark etmaydi, yo‘q qilmaydi, ota–bobolaringiz bilan qasam ichib qilgan ahdini unutmaydi. Egangiz Xudo rahmdil Xudodir.</div>
  <div id="32"><sup><a href="https://www.kitobook.com/compare/book/05/04/32/" title="сравнение переводов, параллельные ссылки">32</a></sup> Endi sizlar dunyoga kelmasdan oldingi uzoq o‘tmishni, Xudo yer yuzida odamni yaratgan davrdan shu kungacha bo‘lgan davrni surishtirib ko‘ringlar. Dunyoning bu chetidan u chetigacha so‘ranglar–chi, shu qadar muhim voqea bo‘lganmi yoki shunga o‘xshash narsa haqida birortasi eshitganmi?!</div>
  <div id="33"><sup><a href="https://www.kitobook.com/compare/book/05/04/33/" title="сравнение переводов, параллельные ссылки">33</a></sup> Sizlarga o‘xshab olov ichidan gapirgan Xudoning ovozini eshitib, tirik qolgan birorta xalq bormi?!</div>
  <div id="34"><sup><a href="https://www.kitobook.com/compare/book/05/04/34/" title="сравнение переводов, параллельные ссылки">34</a></sup> Egangiz Xudo sizlar uchun Misrda nimalar qilganini o‘z ko‘zingiz bilan ko‘rdingiz. Qaysi xudo sinovlar, alomatu mo‘jizalar orqali, urush, qudratiyu ajoyibotlari va dahshatli voqealar orqali bir xalqni o‘zi uchun boshqa xalq orasidan olib chiqqan?!</div>
  <div id="35"><sup><a href="https://www.kitobook.com/compare/book/05/04/35/" title="сравнение переводов, параллельные ссылки">35</a></sup> “Egamiz Xudodir, Undan boshqa Xudo yo‘q”, deb anglashingiz uchun bu voqealar sizlarga ayon qilingan.</div>
  <div id="36"><sup><a href="https://www.kitobook.com/compare/book/05/04/36/" title="сравнение переводов, параллельные ссылки">36</a></sup> U sizlarga yo‘l–yo‘riq ko‘rsatish uchun osmondan ovoz berdi. Yer yuzida olov ustuni orqali sizlarga zohir bo‘ldi. Sizlar o‘sha buyuk olov ichidan Uning ovozini eshitdingizlar.</div>
  <div id="37"><sup><a href="https://www.kitobook.com/compare/book/05/04/37/" title="сравнение переводов, параллельные ссылки">37</a></sup> Egamiz Xudo ota–bobolaringizni sevar edi. Shuning uchun o‘zlaridan keyin ularning avlodlarini tanladi. Egamiz zohir bo‘lib, O‘zining buyuk qudrati bilan sizlarni Misrdan olib chiqdi.</div>
  <div id="38"><sup><a href="https://www.kitobook.com/compare/book/05/04/38/" title="сравнение переводов, параллельные ссылки">38</a></sup> Egamiz sizlardan kattaroq va kuchliroq xalqlarni oldingizdan haydab, ularning yurtiga sizlarni kiritmoqchi edi, xuddi bugungiday, mulk qilib oladigan yerlaringizni sizlarga bermoqchi edi.</div>
  <div id="39"><sup><a href="https://www.kitobook.com/compare/book/05/04/39/" title="сравнение переводов, параллельные ссылки">39</a></sup> Egamiz yeru osmondagi Xudodir, Undan boshqa Xudo yo‘qdir. Shuni bugun tan olib, doimo yuragingizda saqlang.</div>
  <div id="40"><sup><a href="https://www.kitobook.com/compare/book/05/04/40/" title="сравнение переводов, параллельные ссылки">40</a></sup> Bugun men sizlarga Egamizning farmonlari va amrlarini aytyapman, shularga rioya qilinglar. Shunda o‘zlaringiz ham, naslingiz ham farovon hayot kechirasizlar. Egangiz Xudo abadiy qilib berayotgan o‘sha yurtda uzoq yashaysizlar.</div>
  <div id="41"><sup><a href="https://www.kitobook.com/compare/book/05/04/41/" title="сравнение переводов, параллельные ссылки">41</a></sup> Shundan keyin Muso Iordan daryosining sharq tomonida uchta shaharni ajratdi.</div>
  <div id="42"><sup><a href="https://www.kitobook.com/compare/book/05/04/42/" title="сравнение переводов, параллельные ссылки">42</a></sup> Agar qotil odamni bilmasdan, adovatsiz o‘ldirgan bo‘lsa, o‘sha shaharlardan biriga qochib borib, jonini qutqarishi mumkin.</div>
  <div id="43"><sup><a href="https://www.kitobook.com/compare/book/05/04/43/" title="сравнение переводов, параллельные ссылки">43</a></sup> Bu shaharlar quyidagilar edi: Ruben qabilasi uchun yassi tepalikdagi Bazer shahri, Gad qabilasi uchun Giladdagi Ramo‘t shahri, Manashe qabilasi uchun Bashandagi Go‘lon shahri.</div>
  <div id="44"><sup><a href="https://www.kitobook.com/compare/book/05/04/44/" title="сравнение переводов, параллельные ссылки">44</a></sup> Muso Isroil xalqiga quyidagi qonunlarni berdi.</div>
  <div id="45"><sup><a href="https://www.kitobook.com/compare/book/05/04/45/" title="сравнение переводов, параллельные ссылки">45</a></sup> Isroil xalqi Misrdan chiqqandan keyin, Muso shu shartlar, farmonlar va qonun–qoidalarni aytdi.</div>
  <div id="46"><sup><a href="https://www.kitobook.com/compare/book/05/04/46/" title="сравнение переводов, параллельные ссылки">46</a></sup> Muso bularni Iordan daryosining sharqiy qirg‘og‘ida, Bayt–Piyor ro‘parasidagi vodiyda bayon qildi. Bu yer ilgari Xashbonda hukmronlik qilgan Amor xalqining shohi Sixo‘nga qarashli edi. Muso bilan Isroil xalqi Misrdan chiqqanlarida, Sixo‘nni mag‘lub qilgan edilar.</div>
  <div id="47"><sup><a href="https://www.kitobook.com/compare/book/05/04/47/" title="сравнение переводов, параллельные ссылки">47</a></sup> Isroil xalqi Iordan daryosining sharqida yashagan ikkala Amor shohining yurtlarini, ya’ni shoh Sixo‘nning va Bashan shohi O‘gning yurtini bosib olgan edi.</div>
  <div id="48"><sup><a href="https://www.kitobook.com/compare/book/05/04/48/" title="сравнение переводов, параллельные ссылки">48</a></sup> Bu joylar Arnon soyligi etagidagi Aror shahridan Siriyon tog‘igacha, ya’ni Xermon tog‘igacha cho‘zilgan edi.</div>
  <div id="49"><sup><a href="https://www.kitobook.com/compare/book/05/04/49/" title="сравнение переводов, параллельные ссылки">49</a></sup> Shuningdek, Fisgax tog‘ tizmasining etagidagi O‘lik dengizgacha cho‘zilib, Iordan daryosining sharq tomonidagi butun Iordan vodiysini ham o‘z ichiga olgan edi.</div>
</div>