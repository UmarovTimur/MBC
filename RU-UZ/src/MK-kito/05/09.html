<div itemprop="articleBody" class="text">
  <div id="1"><sup><a href="https://www.kitobook.com/compare/book/05/09/1/" title="сравнение переводов, параллельные ссылки">1</a></sup> Quloq sol, ey Isroil! Bugun Iordan daryosining narigi tomoniga o‘tasizlar. O‘zlaringizdan ko‘proq va kuchliroq bo‘lgan xalqlarning yerlarini mulk qilib olasizlar. Ularning ulkan shaharlari osmon o‘par devorlar bilan o‘ralgan.</div>
  <div id="2"><sup><a href="https://www.kitobook.com/compare/book/05/09/2/" title="сравнение переводов, параллельные ссылки">2</a></sup> O‘sha kuchli, bo‘yi baland xalq Inoq avlodidandir. Ularni o‘zlaringiz bilasizlar, “Inoq avlodiga kim ham bas kela olardi?!” degan gaplarni eshitgansizlar.</div>
  <div id="3"><sup><a href="https://www.kitobook.com/compare/book/05/09/3/" title="сравнение переводов, параллельные ссылки">3</a></sup> Bugun shuni bilib qo‘yinglarki, Egangiz Xudo yamlamay yutadigan olovday sizlarning oldingizda boradi. Xudo Inoq avlodini mag‘lub qilib, sizlarga itoat ettiradi. Shunda Egamiz bergan va’daga ko‘ra, ularni bir lahzada quvib, yo‘q qilasizlar.</div>
  <div id="4"><sup><a href="https://www.kitobook.com/compare/book/05/09/4/" title="сравнение переводов, параллельные ссылки">4</a></sup> Egangiz Xudo ularni sizlarning oldingizdan haydaganda, o‘zingizcha: “Egam solihligim uchun bu yerni menga berdi”, deb aytmanglar. Bu xalqlar fosiq bo‘lgani uchun Egamiz ularni sizlarning oldingizdan haydayapti.</div>
  <div id="5"><sup><a href="https://www.kitobook.com/compare/book/05/09/5/" title="сравнение переводов, параллельные ссылки">5</a></sup> Sizlar solihligingiz uchun, yuragingiz to‘g‘ri bo‘lgani uchun ularning yeriga borib egalik qilmayapsizlar. Yo‘q! Bu xalqlarning fosiqligi tufayli Egamiz ularni oldingizdan haydayapti. Shu yo‘l bilan otalaringiz Ibrohim, Is’hoq va Yoqubga Egamiz ont ichib bergan va’dasini bajaradi.</div>
  <div id="6"><sup><a href="https://www.kitobook.com/compare/book/05/09/6/" title="сравнение переводов, параллельные ссылки">6</a></sup> Shuni bilib qo‘yinglarki, Egangiz Xudo bu hosildor yurtni sizlarga solih bo‘lganingiz uchun bermayapti. Sizlar solih emas, o‘jar xalqsiz.</div>
  <div id="7"><sup><a href="https://www.kitobook.com/compare/book/05/09/7/" title="сравнение переводов, параллельные ссылки">7</a></sup> Egangiz Xudoni sahroda qanchalar g‘azablantirganingizni yodingizda tutinglar, aslo unutmanglar. Misrdan chiqqan kundan boshlab, mana shu yerga yetib kelguningizcha Egamizga qarshilik qilib keldingizlar.</div>
  <div id="8"><sup><a href="https://www.kitobook.com/compare/book/05/09/8/" title="сравнение переводов, параллельные ссылки">8</a></sup> Sinay tog‘ida ham Egamizning g‘azabini keltirganingizda, U shunday g‘azablandiki, sizlarni yo‘q qilib yuboray, dedi.</div>
  <div id="9"><sup><a href="https://www.kitobook.com/compare/book/05/09/9/" title="сравнение переводов, параллельные ссылки">9</a></sup> Men tosh lavhalarni, ya’ni Egamiz sizlar bilan qilgan ahd lavhalarini olgani toqqa chiqdim. Qirq kechayu qirq kunduz tog‘da bo‘ldim, u yerda na non yedim, na suv ichdim.</div>
  <div id="10"><sup><a href="https://www.kitobook.com/compare/book/05/09/10/" title="сравнение переводов, параллельные ссылки">10</a></sup> Egamiz menga O‘z qo‘li bilan yozgan ikkita tosh lavhani berdi. Tog‘da yig‘ilgan kuningiz Egamiz sizlarga olov ichidan aytgan amrlarning hammasi tosh lavhalarga yozilgan edi.</div>
  <div id="11"><sup><a href="https://www.kitobook.com/compare/book/05/09/11/" title="сравнение переводов, параллельные ссылки">11</a></sup> Kirq kechayu qirq kunduzdan keyin Egamiz menga ahd so‘zlari yozilgan ikkita tosh lavhani berdi.</div>
  <div id="12"><sup><a href="https://www.kitobook.com/compare/book/05/09/12/" title="сравнение переводов, параллельные ссылки">12</a></sup> Keyin Egamiz menga: “Qani bo‘l, bu yerdan tez pastga tush! O‘zing Misrdan boshlab olib chiqqan xalq yo‘ldan ozdi. Men sizlarga amr qilgan yo‘ldan darrov toyib, o‘zlariga but yasadi”, — dedi.</div>
  <div id="13"><sup><a href="https://www.kitobook.com/compare/book/05/09/13/" title="сравнение переводов, параллельные ссылки">13</a></sup> Egamiz menga yana shunday dedi: “Bu xalq haqiqatan ham o‘jar ekanligini ko‘rib turibman.</div>
  <div id="14"><sup><a href="https://www.kitobook.com/compare/book/05/09/14/" title="сравнение переводов, параллельные ссылки">14</a></sup> Endi Meni to‘xtatma. Hammasini halok qilaman, ularning nomini yer yuzidan o‘chiraman. Ulardan ham ko‘proq, kuchliroq xalqni sendan yarataman.”</div>
  <div id="15"><sup><a href="https://www.kitobook.com/compare/book/05/09/15/" title="сравнение переводов, параллельные ссылки">15</a></sup> Men tog‘dan qaytib tushdim. Tog‘ olov bo‘lib yonar, ikkala ahd lavhasini qo‘llarimga ko‘tarib olgan edim.</div>
  <div id="16"><sup><a href="https://www.kitobook.com/compare/book/05/09/16/" title="сравнение переводов, параллельные ссылки">16</a></sup> Qarasam, sizlar Egangiz Xudoga qarshi gunoh qilibsizlar, o‘zlaringizga buzoq shaklidagi butni yasab olibsizlar. Birpasda Egamiz sizlarga amr qilgan yo‘ldan toyibsizlar.</div>
  <div id="17"><sup><a href="https://www.kitobook.com/compare/book/05/09/17/" title="сравнение переводов, параллельные ссылки">17</a></sup> Shunda qo‘llarimdagi ikkala tosh lavhani otib yubordim. Ularni ko‘z oldingizda sindirdim.</div>
  <div id="18"><sup><a href="https://www.kitobook.com/compare/book/05/09/18/" title="сравнение переводов, параллельные ссылки">18</a></sup> Egamiz oldida yuz tuban muk tushib, oldingiday qirq kechayu qirq kunduz non yemay, suv ichmay iltijo qildim, chunki sizlar gunoh qilgan edingizlar. Egamiz oldida qabih ish qilib, Uni g‘azablantirgan edingizlar.</div>
  <div id="19"><sup><a href="https://www.kitobook.com/compare/book/05/09/19/" title="сравнение переводов, параллельные ссылки">19</a></sup> Egamiz g‘azablanib, sizlarni yo‘q qilmoqchi bo‘ldi. Men Uning g‘azabidan qo‘rqdim. Lekin Egamiz bu safar ham mening iltijolarimga quloq soldi.</div>
  <div id="20"><sup><a href="https://www.kitobook.com/compare/book/05/09/20/" title="сравнение переводов, параллельные ссылки">20</a></sup> Egamiz Horundan ham g‘azablanib, uni halok qilmoqchi bo‘ldi, lekin men o‘shanda Horun uchun ham Egamizga yolvordim.</div>
  <div id="21"><sup><a href="https://www.kitobook.com/compare/book/05/09/21/" title="сравнение переводов, параллельные ссылки">21</a></sup> Sizlar butni yasab gunoh qildingiz, shuning uchun men butni olovda yondirdim. Tuproqday maydalab ezib, kukunini tog‘dan oqib tushayotgan irmoqqa tashlab yubordim.</div>
  <div id="22"><sup><a href="https://www.kitobook.com/compare/book/05/09/22/" title="сравнение переводов, параллельные ссылки">22</a></sup> Sizlar Taverada ham, Massax va Xivrut–Xattavoda turganingizda ham Egamizni g‘azablantirgan edingiz.</div>
  <div id="23"><sup><a href="https://www.kitobook.com/compare/book/05/09/23/" title="сравнение переводов, параллельные ссылки">23</a></sup> Egamiz sizlarni Kadesh– Barnadan jo‘natganda ham, sizlarga: “Boringlar, Men sizlarga beradigan yerni mulk qilib olinglar”, deb amr qilganda, sizlar Egangiz Xudoning amriga qarshilik qildingizlar. Unga ishonmadingizlar, quloq solmadingizlar.</div>
  <div id="24"><sup><a href="https://www.kitobook.com/compare/book/05/09/24/" title="сравнение переводов, параллельные ссылки">24</a></sup> Men sizlarni taniganimdan buyon, sizlar Egamizga qarshi bosh ko‘tarasizlar.</div>
  <div id="25"><sup><a href="https://www.kitobook.com/compare/book/05/09/25/" title="сравнение переводов, параллельные ссылки">25</a></sup> Egamiz sizlarni halok qilmoqchi bo‘lgani uchun, Men Egamiz oldida o‘sha qirq kechayu qirq kunduz muk tushib ibodat qilganimda</div>
  <div id="26"><sup><a href="https://www.kitobook.com/compare/book/05/09/26/" title="сравнение переводов, параллельные ссылки">26</a></sup> shunday deb yolvorgan edim: “Ey Egamiz Rabbiy! Xalqingni halok qilma. Axir, ular Sening mulking– ku! Sen ularni buyuk kuching bilan qutqarib, qudrating bilan Misrdan olib chiqqansan.</div>
  <div id="27"><sup><a href="https://www.kitobook.com/compare/book/05/09/27/" title="сравнение переводов, параллельные ссылки">27</a></sup> Qullaring Ibrohim, Is’hoq va Yoqubni yodingda tut, bu xalqning o‘jarligi, fosiqligi va gunohiga e’tibor berma.</div>
  <div id="28"><sup><a href="https://www.kitobook.com/compare/book/05/09/28/" title="сравнение переводов, параллельные ссылки">28</a></sup> Aks holda Misrliklar shunday deydi: ‘Anavi xalqning Egasi va’da qilgan yeriga ularni olib kirolmabdi. U O‘zining xalqini yomon ko‘rar ekan, shuning uchun ularni sahroda nobud qilish maqsadida Misrdan olib chiqqan ekan!’</div>
  <div id="29"><sup><a href="https://www.kitobook.com/compare/book/05/09/29/" title="сравнение переводов, параллельные ссылки">29</a></sup> Axir, ularni buyuk kuching va ajoyibotlaring bilan Misrdan O‘zing olib chiqqansan, ular Sening xalqingdir.”</div>
</div>