<div itemprop="articleBody" class="text">
  <div id="1"><sup><a href="https://www.kitobook.com/compare/book/22/08/1/" title="сравнение переводов, параллельные ссылки">1</a></sup> Qaniydi, onam emizgan akamday bo‘lsang edi. Ko‘chada ko‘rganimda, seni o‘pgan bo‘lardim, Hech kim meni bu uchun ayblamagan bo‘lardi.</div>
  <div id="2"><sup><a href="https://www.kitobook.com/compare/book/22/08/2/" title="сравнение переводов, параллельные ссылки">2</a></sup> Men seni onamning uyiga boshlab kelardim. Menga o‘git bergan onamning yotog‘iga olib kirardim, Senga xushbo‘y sharobu anorlarim sharbatini berardim.</div>
  <div id="3"><sup><a href="https://www.kitobook.com/compare/book/22/08/3/" title="сравнение переводов, параллельные ссылки">3</a></sup> Mana, sevgilimning chap qo‘li boshim ostidadir, O‘ng qo‘li bilan esa meni quchoqlaydi!</div>
  <div id="4"><sup><a href="https://www.kitobook.com/compare/book/22/08/4/" title="сравнение переводов, параллельные ссылки">4</a></sup> Ey Quddus qizlari, va’da beringlar, Vaqt–soati kelmaguncha, Sevgini qo‘zg‘atmang, uyg‘otmang.</div>
  <div id="5"><sup><a href="https://www.kitobook.com/compare/book/22/08/5/" title="сравнение переводов, параллельные ссылки">5</a></sup> O‘z sevgilisi bilan quchoqlashib, Cho‘l tarafdan kelayotgan kim? Olma daraxti ostida men seni uyg‘otdim. Onang shu yerda senga homilador bo‘lgan, Mana shu yerda seni dunyoga keltirgan.</div>
  <div id="6"><sup><a href="https://www.kitobook.com/compare/book/22/08/6/" title="сравнение переводов, параллельные ссылки">6</a></sup> Qo‘lingdagi muhr uzugingday, Meni ham yuragingga muhrlab olgin. Axir, sevgi o‘limday kuchli, Ishq ajalday shiddatlidir. Sevgining uchqunlari olov uchqunlariday, Lovullagan alangadaydir.</div>
  <div id="7"><sup><a href="https://www.kitobook.com/compare/book/22/08/7/" title="сравнение переводов, параллельные ссылки">7</a></sup> Suv sevgini o‘chirolmaydi, To‘fonlar uni cho‘ktirolmaydi. Birortasi sevgi uchun Uyidagi bor boyligini bersa ham, Mazaxdan boshqa hech narsaga erishmaydi.</div>
  <div id="8"><sup><a href="https://www.kitobook.com/compare/book/22/08/8/" title="сравнение переводов, параллельные ссылки">8</a></sup> Bizning bir singlimiz bor, Uning ko‘kraklari hali bo‘rtmagan. Uni so‘rab kelishsa, Biz nima qilamiz?</div>
  <div id="9"><sup><a href="https://www.kitobook.com/compare/book/22/08/9/" title="сравнение переводов, параллельные ссылки">9</a></sup> Agar u devor bo‘lsa, Uning atrofida kumushdan qal’a quramiz. Agar u eshik bo‘lsa, Uni sadr yog‘ochlari bilan to‘sib qo‘yamiz.</div>
  <div id="10"><sup><a href="https://www.kitobook.com/compare/book/22/08/10/" title="сравнение переводов, параллельные ссылки">10</a></sup> Men ham devorday edim. Endi esa ko‘kraklarim minoralardaydir. Shuning uchun sevgilim meni To‘liq yetilgan, deb biladi.</div>
  <div id="11"><sup><a href="https://www.kitobook.com/compare/book/22/08/11/" title="сравнение переводов, параллельные ссылки">11</a></sup> Sulaymonning Baal–Homonda uzumzori bor edi. Uzumzorini bog‘bonlarga ishonib topshirdi. Ularning har biri uzumzor uchun Ming kumush tanga to‘lashlari kerak edi.</div>
  <div id="12"><sup><a href="https://www.kitobook.com/compare/book/22/08/12/" title="сравнение переводов, параллельные ссылки">12</a></sup> Sulaymon, sen ming tanga ol, Qorovullarga esa ikki yuz tangadan berilsin. Mening uzumzorim o‘zimnikidir.</div>
  <div id="13"><sup><a href="https://www.kitobook.com/compare/book/22/08/13/" title="сравнение переводов, параллельные ссылки">13</a></sup> Ey bog‘larda yashovchi qiz, Do‘stlarim ovozingni eshitishni kutmoqda. Qani, men ham ovozingni bir eshitay.</div>
  <div id="14"><sup><a href="https://www.kitobook.com/compare/book/22/08/14/" title="сравнение переводов, параллельные ссылки">14</a></sup> Xuddi kiyikday, yosh ohuday bo‘lgin, Ziravorlar tog‘lariga tezroq kelgin, sevgilim.</div>
</div>