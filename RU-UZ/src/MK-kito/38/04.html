<div itemprop="articleBody" class="text">
  <div id="1"><sup><a href="https://www.kitobook.com/compare/book/38/04/1/" title="сравнение переводов, параллельные ссылки">1</a></sup> Men bilan gaplashgan farishta qaytib kelib, xuddi meni uyqudan uyg‘otganday qilib turg‘izdi.</div>
  <div id="2"><sup><a href="https://www.kitobook.com/compare/book/38/04/2/" title="сравнение переводов, параллельные ссылки">2</a></sup> U mendan: — Nima ko‘ryapsan? — deb so‘radi. Men shunday javob berdim: — Tilladan yasalgan bir chiroqpoyani ko‘ryapman, uning ustida moy uchun bir tovoq turibdi. Chiroqpoyada esa yettita chiroq turibdi. U chiroqlarning har birida yettita jo‘mrak bor.</div>
  <div id="3"><sup><a href="https://www.kitobook.com/compare/book/38/04/3/" title="сравнение переводов, параллельные ссылки">3</a></sup> Chiroqpoyaning oldida ikkita zaytun daraxti bor. Bu daraxtlarning biri chiroqpoyaning o‘ng tomonida, ikkinchisi esa chap tomonida turibdi.</div>
  <div id="4"><sup><a href="https://www.kitobook.com/compare/book/38/04/4/" title="сравнение переводов, параллельные ссылки">4</a></sup> Men bilan gaplashgan farishtadan so‘radim: — Bular nima, ey to‘ram?</div>
  <div id="5"><sup><a href="https://www.kitobook.com/compare/book/38/04/5/" title="сравнение переводов, параллельные ссылки">5</a></sup> U mendan: — Nimaligini bilmaysanmi? — deb so‘radi. Men: — Yo‘q, to‘ram, — deb javob berdim.</div>
  <div id="6"><sup><a href="https://www.kitobook.com/compare/book/38/04/6/" title="сравнение переводов, параллельные ссылки">6</a></sup> U menga shunday dedi: — Quyidagilar Egamizning Zarubabelga bergan so‘zlaridir: “Qudrat bilan emas, kuch bilan emas, Mening Ruhim ila ishlaring yurishadi, — deydi Sarvari Olam.</div>
  <div id="7"><sup><a href="https://www.kitobook.com/compare/book/38/04/7/" title="сравнение переводов, параллельные ссылки">7</a></sup> — Ey, baland tog‘, sen nima bo‘libsan?! Zarubabel oldida sen tekislik bo‘lasan. Zarubabel Mening uyimni qayta quradi, uning eng oxirgi toshini qo‘yadi. Shundan keyin butun xalq: ‘Go‘zal! Go‘zal!’ deb hayqiradi.”</div>
  <div id="8"><sup><a href="https://www.kitobook.com/compare/book/38/04/8/" title="сравнение переводов, параллельные ссылки">8</a></sup> Yana Egamiz menga quyidagi so‘zini ayon qildi:</div>
  <div id="9"><sup><a href="https://www.kitobook.com/compare/book/38/04/9/" title="сравнение переводов, параллельные ссылки">9</a></sup> “Zarubabel o‘z qo‘llari bilan uyimning poydevorini yotqizdi. Qurilishni ham o‘zi tugatadi. Ana shunda Men, Sarvari Olam seni yuborganimni xalq anglab yetadi.</div>
  <div id="10"><sup><a href="https://www.kitobook.com/compare/book/38/04/10/" title="сравнение переводов, параллельные ссылки">10</a></sup> Qurilishning boshlanishi arzimasday ko‘rinsa ham, ko‘nglingiz cho‘kmasin! Zero, Mening ko‘zlarim — Egangizning yetti ko‘zi Zarubabelning qo‘lidagi yozuv o‘yilgan toshga xursandchilik bilan qaraydi.” Shunda Farishta menga dedi: — Sen ko‘rgan yettita chiroq butun yer yuziga qarab turuvchi Egamizning yettita ko‘zidir.</div>
  <div id="11"><sup><a href="https://www.kitobook.com/compare/book/38/04/11/" title="сравнение переводов, параллельные ссылки">11</a></sup> Men farishtadan so‘radim: — Chiroqpoyaning o‘ng va chap tomonida turgan zaytun daraxtlarining ma’nosi nima?</div>
  <div id="12"><sup><a href="https://www.kitobook.com/compare/book/38/04/12/" title="сравнение переводов, параллельные ссылки">12</a></sup> Oltin novlari orqali tillasimon moy oqayotgan zaytun daraxtlarining ikki shoxlari nimani bildiradi?</div>
  <div id="13"><sup><a href="https://www.kitobook.com/compare/book/38/04/13/" title="сравнение переводов, параллельные ссылки">13</a></sup> U mendan: — Bilmaysanmi? — deb so‘radi. Men: — Yo‘q, to‘ram, — deb javob berdim.</div>
  <div id="14"><sup><a href="https://www.kitobook.com/compare/book/38/04/14/" title="сравнение переводов, параллельные ссылки">14</a></sup> U shunday dedi: — Bular boshiga moy surtib tanlangan, butun olamning Rabbiysi oldida xizmat qiladigan ikki zotdir.</div>
</div>