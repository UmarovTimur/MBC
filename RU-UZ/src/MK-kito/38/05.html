<div itemprop="articleBody" class="text">
  <div id="1"><sup><a href="https://www.kitobook.com/compare/book/38/05/1/" title="сравнение переводов, параллельные ссылки">1</a></sup> Men yana tepaga qarab, uchayotgan o‘rama bir qog‘ozni ko‘rdim.</div>
  <div id="2"><sup><a href="https://www.kitobook.com/compare/book/38/05/2/" title="сравнение переводов, параллельные ссылки">2</a></sup> Farishta mendan: — Nima ko‘ryapsan? — deb so‘radi. Men: — Uchib ketayotgan o‘rama bir qog‘ozni ko‘ryapman, uning uzunligi yigirma tirsak, eni esa o‘n tirsak, — deb javob berdim.</div>
  <div id="3"><sup><a href="https://www.kitobook.com/compare/book/38/05/3/" title="сравнение переводов, параллельные ссылки">3</a></sup> Shunda u menga dedi: — Bu qog‘ozga butun yurt ustiga keladigan la’nat yozilgan. O‘g‘irlik qilganlar bir tomondagi yozuvga ko‘ra, yolg‘on qasam ichganlar esa ikkinchi tomondagi yozuvga ko‘ra, yurtdan yo‘q qilinadi.</div>
  <div id="4"><sup><a href="https://www.kitobook.com/compare/book/38/05/4/" title="сравнение переводов, параллельные ссылки">4</a></sup> Sarvari Olam aytmoqda: “Bu la’natni Men yubordim, u o‘g‘rining uyiga kiradi. Kim Mening nomim bilan yolg‘on qasam ichsa, o‘shaning uyiga kiradi. La’nat o‘sha uyda bo‘lib, uni tosh va sinchlariga qo‘shib, butunlay vayron qiladi.”</div>
  <div id="5"><sup><a href="https://www.kitobook.com/compare/book/38/05/5/" title="сравнение переводов, параллельные ссылки">5</a></sup> Men bilan gaplashgan farishta kelib, menga shunday dedi: — Qara–chi, kelayotgan narsa nima ekan.</div>
  <div id="6"><sup><a href="https://www.kitobook.com/compare/book/38/05/6/" title="сравнение переводов, параллельные ссылки">6</a></sup> Men: — U nima? — deb so‘radim. Farishta: — Bu kelayotgan narsa savatdir, — deb javob berdi. — Butun yurtning ko‘zi undadir.</div>
  <div id="7"><sup><a href="https://www.kitobook.com/compare/book/38/05/7/" title="сравнение переводов, параллельные ссылки">7</a></sup> Qo‘rg‘oshindan yasalgan qopqoq ochildi, savatning ichida esa bir ayol o‘tirgan ekan.</div>
  <div id="8"><sup><a href="https://www.kitobook.com/compare/book/38/05/8/" title="сравнение переводов, параллельные ссылки">8</a></sup> Farishta: — Bu ayol fosiqlikdir, — dedi. Shunday deb, u ayolni qaytarib savatga tiqib qo‘ydi–da, qopqog‘ini yopdi.</div>
  <div id="9"><sup><a href="https://www.kitobook.com/compare/book/38/05/9/" title="сравнение переводов, параллельные ссылки">9</a></sup> Men yana tepaga qarab, ikkita ayol uchib kelayotganini ko‘rdim. Qanotlari shamolda yoyilib uchib kelayotgan edi. Ularning qanotlari turnaning qanotlariga o‘xshar edi. Ular kelib o‘sha savatni oldilar–da, osmonga ko‘tarib olib ketdilar.</div>
  <div id="10"><sup><a href="https://www.kitobook.com/compare/book/38/05/10/" title="сравнение переводов, параллельные ссылки">10</a></sup> Men bilan gaplashayotgan farishtadan so‘radim: — Ular savatni qayerga olib ketishyapti?</div>
  <div id="11"><sup><a href="https://www.kitobook.com/compare/book/38/05/11/" title="сравнение переводов, параллельные ссылки">11</a></sup> U menga: — Bobil yurtiga olib ketishyapti, — deb javob berdi. — O‘sha yerda unga sajdagoh qurishadi. Sajdagoh tayyor bo‘lgandan keyin, savatni o‘sha yerda o‘z joyiga qo‘yishadi.</div>
</div>