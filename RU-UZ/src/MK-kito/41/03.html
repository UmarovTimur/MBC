<div itemprop="articleBody" class="text">
  <div id="1"><sup><a href="https://www.kitobook.com/compare/book/41/03/1/" title="сравнение переводов, параллельные ссылки">1</a></sup> Boshqa bir kuni Iso sinagogaga kirdi. U yerda qo‘li shol bir odam bor edi.</div>
  <div id="2"><sup><a href="https://www.kitobook.com/compare/book/41/03/2/" title="сравнение переводов, параллельные ссылки">2</a></sup> Isoni ayblamoqchi bo‘lgan ba’zi odamlar: “Iso Shabbat kuni ham bu odamga shifo berarmikan”, deb Uni kuzatib turardilar.</div>
  <div id="3"><sup><a href="https://www.kitobook.com/compare/book/41/03/3/" title="сравнение переводов, параллельные ссылки">3</a></sup> Qo‘li shol odamga Iso: — Oldinga chiq! — dedi.</div>
  <div id="4"><sup><a href="https://www.kitobook.com/compare/book/41/03/4/" title="сравнение переводов, параллельные ссылки">4</a></sup> So‘ng xaloyiqdan so‘radi: — Qonunga muvofiq Shabbat kuni yaxshilik qilish kerakmi yoki yomonlikmi? Jonni xalos qilish kerakmi yoki halok qilishmi? Ular esa indamay turaverdilar.</div>
  <div id="5"><sup><a href="https://www.kitobook.com/compare/book/41/03/5/" title="сравнение переводов, параллельные ссылки">5</a></sup> Iso odamlarning bunday bag‘ri toshligidan ranjib, atrofga g‘azab bilan qaradi. So‘ngra o‘sha odamga: — Qo‘lingni uzat! — dedi. U odam qo‘lini uzatishi bilanoq, qo‘li soppasog‘ bo‘lib qoldi.</div>
  <div id="6"><sup><a href="https://www.kitobook.com/compare/book/41/03/6/" title="сравнение переводов, параллельные ссылки">6</a></sup> Farziylar esa darrov tashqariga chiqib: “Isoni qanday qilib o‘ldirsak ekan?” deb Hirod tarafdorlari bilan til biriktirishdi.</div>
  <div id="7"><sup><a href="https://www.kitobook.com/compare/book/41/03/7/" title="сравнение переводов, параллельные ссылки">7</a></sup> Iso shogirdlari bilan Jalila ko‘li tomonga ketdi. Unga bir talay olomon ergashdi.</div>
  <div id="8"><sup><a href="https://www.kitobook.com/compare/book/41/03/8/" title="сравнение переводов, параллельные ссылки">8</a></sup> Uning qilgan ishlari to‘g‘risida eshitgan bu odamlar Jaliladan, Yahudiyadan, Quddusdan, Idumeya hududidan, Iordan daryosining sharqidagi yerlardan, shuningdek, Tir va Sidon atrofidagi hududlardan kelgan edilar.</div>
  <div id="9"><sup><a href="https://www.kitobook.com/compare/book/41/03/9/" title="сравнение переводов, параллельные ссылки">9</a></sup> Odam ko‘pligidan oyoq ostida qolib ketmay, deb Iso shogirdlariga qayiq tayyorlab qo‘yishni buyurdi.</div>
  <div id="10"><sup><a href="https://www.kitobook.com/compare/book/41/03/10/" title="сравнение переводов, параллельные ссылки">10</a></sup> Iso ko‘pchilikka shifo bergani uchun, hamma xastalar Isoga qo‘llarini tekkizmoqchi bo‘lib, U tomon yopirilishardi.</div>
  <div id="11"><sup><a href="https://www.kitobook.com/compare/book/41/03/11/" title="сравнение переводов, параллельные ссылки">11</a></sup> Yovuz ruhga chalingan odamlar esa Isoni ko‘rgan zahoti, Uning oyoqlariga yiqilib: “Sen Xudoning O‘g‘lisan”, — deb baqirib yuborishardi.</div>
  <div id="12"><sup><a href="https://www.kitobook.com/compare/book/41/03/12/" title="сравнение переводов, параллельные ссылки">12</a></sup> Ammo Iso: “Mening kimligimni aytmanglar!” deb ularga qat’iy buyurardi.</div>
  <div id="13"><sup><a href="https://www.kitobook.com/compare/book/41/03/13/" title="сравнение переводов, параллельные ссылки">13</a></sup> Shundan so‘ng Iso toqqa chiqib, O‘zi xohlagan odamlarni yoniga chaqirdi. Ular kelgach,</div>
  <div id="14"><sup><a href="https://www.kitobook.com/compare/book/41/03/14/" title="сравнение переводов, параллельные ссылки">14</a></sup> Iso o‘n ikki odamni tanlab olib, ularga havoriylar deb nom berdi. So‘ngra dedi: — Men bilan birga bo‘lishlaringiz uchun sizlarni tanlab oldim. Men sizlarni va’z aytishga yuboraman.</div>
  <div id="15"><sup><a href="https://www.kitobook.com/compare/book/41/03/15/" title="сравнение переводов, параллельные ссылки">15</a></sup> Sizlarga jinlarni haydash hokimiyatini beraman.</div>
  <div id="16"><sup><a href="https://www.kitobook.com/compare/book/41/03/16/" title="сравнение переводов, параллельные ссылки">16</a></sup> Iso tanlab olgan o‘n ikki havoriy quyidagilardir: Shimo‘n (Iso unga Butrus deb nom berdi),</div>
  <div id="17"><sup><a href="https://www.kitobook.com/compare/book/41/03/17/" title="сравнение переводов, параллельные ссылки">17</a></sup> Zabadiy o‘g‘illari Yoqub va Yuhanno (Iso ularga Baniragash, ya’ni “Momaqaldiroq o‘g‘illari”, deb nom berdi),</div>
  <div id="18"><sup><a href="https://www.kitobook.com/compare/book/41/03/18/" title="сравнение переводов, параллельные ссылки">18</a></sup> yana Idris, Filip, Bartolomey, Matto, To‘ma, Alfey o‘g‘li Yoqub, Taddey, vatanparvar Shimo‘n</div>
  <div id="19"><sup><a href="https://www.kitobook.com/compare/book/41/03/19/" title="сравнение переводов, параллельные ссылки">19</a></sup> va Isoga xiyonat qilgan Yahudo Ishqariyot.</div>
  <div id="20"><sup><a href="https://www.kitobook.com/compare/book/41/03/20/" title="сравнение переводов, параллельные ссылки">20</a></sup> Shundan so‘ng Iso uyga ketdi. Ammo yana ko‘p xaloyiq to‘plangani uchun, Iso va shogirdlarining hatto non yeyishga ham vaqtlari bo‘lmadi.</div>
  <div id="21"><sup><a href="https://www.kitobook.com/compare/book/41/03/21/" title="сравнение переводов, параллельные ссылки">21</a></sup> Isoning qilgan ishlari to‘g‘risida oila a’zolari eshitib: “Iso aqldan ozib qolibdi”, deb Uni olib ketgani keldilar.</div>
  <div id="22"><sup><a href="https://www.kitobook.com/compare/book/41/03/22/" title="сравнение переводов, параллельные ссылки">22</a></sup> Quddusdan kelgan Tavrot tafsirchilari esa: — Uning ichiga Baalzabul kirib olgan. U Baalzabulning — ins–jinslar hukmdorining kuchi bilan jinlarni quvib chiqaryapti, — deyishdi.</div>
  <div id="23"><sup><a href="https://www.kitobook.com/compare/book/41/03/23/" title="сравнение переводов, параллельные ссылки">23</a></sup> Shunda Iso ularni yoniga chaqirib, masal bilan so‘zlay boshladi: — Qanday qilib shayton shaytonni quvib chiqara oladi?!</div>
  <div id="24"><sup><a href="https://www.kitobook.com/compare/book/41/03/24/" title="сравнение переводов, параллельные ссылки">24</a></sup> Agar bir shohlik nizo tufayli o‘z ichidan bo‘linib ketsa, bunday shohlik barbod bo‘ladi.</div>
  <div id="25"><sup><a href="https://www.kitobook.com/compare/book/41/03/25/" title="сравнение переводов, параллельные ссылки">25</a></sup> Agar bir xonadon nizo tufayli o‘z ichidan bo‘linib ketsa, u xonadon barbod bo‘ladi.</div>
  <div id="26"><sup><a href="https://www.kitobook.com/compare/book/41/03/26/" title="сравнение переводов, параллельные ссылки">26</a></sup> Bordi–yu, shaytonning shohligi o‘z–o‘ziga qarshi chiqib, bo‘linib ketsa, u barbod bo‘lib, kuni bitadi.</div>
  <div id="27"><sup><a href="https://www.kitobook.com/compare/book/41/03/27/" title="сравнение переводов, параллельные ссылки">27</a></sup> Hech kim kuchli odamning uyiga bostirib kirib, uning mol–mulkini talon–taroj qilib olib keta olmaydi. Uyning egasini ug‘ri bog‘lab qo‘ysagina, uyini talon–taroj qila oladi.</div>
  <div id="28"><sup><a href="https://www.kitobook.com/compare/book/41/03/28/" title="сравнение переводов, параллельные ссылки">28</a></sup> Sizlarga chinini aytayin: odamlarning qilgan gunohlari, aytgan har qanday kufrliklari kechiriladi.</div>
  <div id="29"><sup><a href="https://www.kitobook.com/compare/book/41/03/29/" title="сравнение переводов, параллельные ссылки">29</a></sup> Ammo kim Muqaddas Ruhga kufrlik qilsa, hech qachon kechirilmaydi, chunki bu abadiy gunohdir.</div>
  <div id="30"><sup><a href="https://www.kitobook.com/compare/book/41/03/30/" title="сравнение переводов, параллельные ссылки">30</a></sup> Iso bu so‘zni, “Uni yovuz ruh chalgan”, — deganlari sababli aytdi.</div>
  <div id="31"><sup><a href="https://www.kitobook.com/compare/book/41/03/31/" title="сравнение переводов, параллельные ссылки">31</a></sup> Isoning onasi bilan ukalari kelib qolishdi. Ular Isoni chaqirib kelish uchun odam yuborib, o‘zlari uyning tashqarisida kutib turishdi.</div>
  <div id="32"><sup><a href="https://www.kitobook.com/compare/book/41/03/32/" title="сравнение переводов, параллельные ссылки">32</a></sup> Isoning atrofida olomon o‘tirgan edi. Ular Isoga: — Ana, onangiz va ukalaringiz tashqarida Sizni so‘rayaptilar, — deyishdi.</div>
  <div id="33"><sup><a href="https://www.kitobook.com/compare/book/41/03/33/" title="сравнение переводов, параллельные ссылки">33</a></sup> Iso ularga javoban: — Mening onam va ukalarim kim? — dedi.</div>
  <div id="34"><sup><a href="https://www.kitobook.com/compare/book/41/03/34/" title="сравнение переводов, параллельные ссылки">34</a></sup> So‘ngra atrofida o‘tirganlarga nazar solib dedi: — Mana, Mening onam va ukalarim!</div>
  <div id="35"><sup><a href="https://www.kitobook.com/compare/book/41/03/35/" title="сравнение переводов, параллельные ссылки">35</a></sup> Kimda– kim Xudoning irodasini bajo qilsa, u Mening ukam, singlim, onam bo‘ladi.</div>
</div>