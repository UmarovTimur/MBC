<div itemprop="articleBody" class="text">
  <div id="1"><sup><a href="https://www.kitobook.com/compare/book/61/03/1/" title="сравнение переводов, параллельные ссылки">1</a></sup> “Imonlilar jamoatining yetakchisi bo‘lishga intilgan inson olijanob ishni orzu qilgan bo‘ladi”, degan gap to‘g‘ri va asoslidir.</div>
  <div id="2"><sup><a href="https://www.kitobook.com/compare/book/61/03/2/" title="сравнение переводов, параллельные ссылки">2</a></sup> Darhaqiqat, bunday olijanob vazifaga tayinlanadigan inson yaxshi nom chiqargan bo‘lishi shart. U o‘z xotiniga vafodor, mulohazali, vazmin, odobli, mehmondo‘st, ta’lim berishga qobiliyatli bo‘lsin.</div>
  <div id="3"><sup><a href="https://www.kitobook.com/compare/book/61/03/3/" title="сравнение переводов, параллельные ссылки">3</a></sup> U mayxo‘r, jahldor, janjalkash emas, balki muloyim, pulparastlikdan yiroq,</div>
  <div id="4"><sup><a href="https://www.kitobook.com/compare/book/61/03/4/" title="сравнение переводов, параллельные ссылки">4</a></sup> xonadonini yaxshi boshqaradigan, farzandlari unga bo‘ysunib hurmat qiladigan bo‘lsin.</div>
  <div id="5"><sup><a href="https://www.kitobook.com/compare/book/61/03/5/" title="сравнение переводов, параллельные ссылки">5</a></sup> Agar yetakchi o‘z xonadonini boshqara olmasa, Xudoning jamoatiga qanday g‘amxo‘rlik qila oladi?!</div>
  <div id="6"><sup><a href="https://www.kitobook.com/compare/book/61/03/6/" title="сравнение переводов, параллельные ссылки">6</a></sup> Endigina imonga kirgan odam yetakchi bo‘lmasin, tag‘in kerilib, iblisning halokatli changaliga tushib qolmasin.</div>
  <div id="7"><sup><a href="https://www.kitobook.com/compare/book/61/03/7/" title="сравнение переводов, параллельные ссылки">7</a></sup> U jamoatga qarashli bo‘lmagan odamlar orasida ham hurmat– e’tiborga ega bo‘lsin. Shunda u malomatga qolmaydi, shaytonning tuzog‘iga tushmaydi.</div>
  <div id="8"><sup><a href="https://www.kitobook.com/compare/book/61/03/8/" title="сравнение переводов, параллельные ссылки">8</a></sup> Imonlilar jamoatining xizmatchilari ham hurmatga sazovor, samimiy insonlar bo‘lishlari lozim. Ular mayxo‘r yoki molparast bo‘lmasinlar.</div>
  <div id="9"><sup><a href="https://www.kitobook.com/compare/book/61/03/9/" title="сравнение переводов, параллельные ссылки">9</a></sup> Xudo bizga ayon etgan haqiqat bo‘yicha yashab, barcha ishni vijdonan bajarsinlar.</div>
  <div id="10"><sup><a href="https://www.kitobook.com/compare/book/61/03/10/" title="сравнение переводов, параллельные ссылки">10</a></sup> Ularni avval sinovdan o‘tkazish kerak. Agar kamchiliksiz bo‘lsalar, xizmatga tayinlansinlar.</div>
  <div id="11"><sup><a href="https://www.kitobook.com/compare/book/61/03/11/" title="сравнение переводов, параллельные ссылки">11</a></sup> Ular xotinlariga vafodor, farzandlarini va xonadonini yaxshi boshqaradigan odamlar bo‘lishlari shart. Xizmatchi ayollar ham hurmatga sazovor bo‘lishlari lozim.</div>
  <div id="12"><sup><a href="https://www.kitobook.com/compare/book/61/03/12/" title="сравнение переводов, параллельные ссылки">12</a></sup> Ular g‘iybat qilmaydigan, mayxo‘rlikka berilmaydigan, har narsada ishonchli bo‘lsinlar.</div>
  <div id="13"><sup><a href="https://www.kitobook.com/compare/book/61/03/13/" title="сравнение переводов, параллельные ссылки">13</a></sup> Jamoatdagi o‘z xizmatini yaxshi bajarganlar el orasida taniladilar. Ular Iso Masihga bo‘lgan imonda yuksak jasoratga ega bo‘ladilar.</div>
  <div id="14"><sup><a href="https://www.kitobook.com/compare/book/61/03/14/" title="сравнение переводов, параллельные ссылки">14</a></sup> Men yaqin orada oldingga boraman, degan umiddaman.</div>
  <div id="15"><sup><a href="https://www.kitobook.com/compare/book/61/03/15/" title="сравнение переводов, параллельные ссылки">15</a></sup> Bordi–yu, kechiksam, Xudoning xonadonida odamlar o‘zlarini qanday tutishlari kerakligini bilishing uchun bularni senga yozdim. Zero, jamoat barhayot Xudoga tegishlidir, jamoat haqiqatning poydevori va ustunidir.</div>
  <div id="16"><sup><a href="https://www.kitobook.com/compare/book/61/03/16/" title="сравнение переводов, параллельные ссылки">16</a></sup> Darhaqiqat, Xudo bizga ayon etgan haqiqat buyukdir. Asl xudojo‘ylikning manbayi bo‘lmish bu haqiqat quyidagichadir: Masih yer yuziga Inson bo‘lib keldi. Yangi, ulug‘vor hayot uchun o‘likdan tirilib, Xudoning O‘g‘li deb tasdiqlandi. U zohir bo‘ldi farishtalarga. U haqdagi Xushxabar e’lon etildi xalqlarga, Dunyo bo‘ylab odamlar Unga imon keltirdi. Ulug‘vorlikka burkanib U samoga yuksaldi.</div>
</div>