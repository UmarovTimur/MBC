<div itemprop="articleBody" class="text">
  <div id="1"><sup><a href="https://www.kitobook.com/compare/book/17/01/1/" title="сравнение переводов, параллельные ссылки">1</a></sup> Bu voqea Axashverash davrida bo‘lib o‘tgan edi. Axashverash Hindistondan Habashistongacha bir yuz yigirma yetti viloyat ustidan hukmronlik qilardi.</div>
  <div id="2"><sup><a href="https://www.kitobook.com/compare/book/17/01/2/" title="сравнение переводов, параллельные ссылки">2</a></sup> Shoh Axashverash Shushandagi qal’ada shohlik taxtiga o‘tirgandan keyin,</div>
  <div id="3"><sup><a href="https://www.kitobook.com/compare/book/17/01/3/" title="сравнение переводов, параллельные ссылки">3</a></sup> hukmronligining uchinchi yilida barcha vazirlari va saroy a’yonlari, Fors va Midiya shohliklarining bosh lashkarboshilari va zodagonlari, qo‘li ostidagi viloyatlarning hokimlari uchun ziyofat berdi.</div>
  <div id="4"><sup><a href="https://www.kitobook.com/compare/book/17/01/4/" title="сравнение переводов, параллельные ссылки">4</a></sup> Axashverash ancha vaqt — bir yuz sakson kun davomida o‘z shohligining beqiyos boyligini, dabdabali va hashamatli ulug‘vorligini ko‘rsatdi. </div>
  <div id="5"><sup><a href="https://www.kitobook.com/compare/book/17/01/5/" title="сравнение переводов, параллельные ссылки">5</a></sup> Bu ziyofatdan keyin Axashverash Shushan qal’asining kattayu kichigiga shoh saroyining bog‘ hovlisida yetti kun ziyofat berdi.</div>
  <div id="6"><sup><a href="https://www.kitobook.com/compare/book/17/01/6/" title="сравнение переводов, параллельные ссылки">6</a></sup> Bog‘ning marmar ustunlari tepasidagi kumush halqalarga oliy navli va safsar rangli zig‘ir iplardan to‘qilgan, arqonlarga bog‘langan oq va ko‘k rangli zig‘ir pardalar osilgandi. Arg‘uvon va oq marmar, sadaf va qoramtir toshlar qoplangan joyga oltin va kumush o‘rindiqlar o‘rnatilgan edi. </div>
  <div id="7"><sup><a href="https://www.kitobook.com/compare/book/17/01/7/" title="сравнение переводов, параллельные ссылки">7</a></sup> Ichimliklar turli–tuman oltin qadahlarda berildi. Shohona sharob ham, shohning boyligi kabi, juda serob bo‘ldi. </div>
  <div id="8"><sup><a href="https://www.kitobook.com/compare/book/17/01/8/" title="сравнение переводов, параллельные ссылки">8</a></sup> Chunki shoh o‘z xonadoni boshqaruvchilariga: “Har kimga istaganicha berilsin”, deb farmon etdi. Shuning uchun ichimliklar, shohning farmoniga ko‘ra, mehmonlarning xohishiga qarab berildi.</div>
  <div id="9"><sup><a href="https://www.kitobook.com/compare/book/17/01/9/" title="сравнение переводов, параллельные ссылки">9</a></sup> Malika Vashti ham shoh Axashverash saroyida ayollar uchun ziyofat berayotgan edi.</div>
  <div id="10"><sup><a href="https://www.kitobook.com/compare/book/17/01/10/" title="сравнение переводов, параллельные ссылки">10</a></sup> Yettinchi kuni shoh sharob ichib vaqti chog‘ bo‘lib, o‘zining Maxumon, Bizta, Xarbona, Bixta, Avag‘ta, Zatar, Karkas ismli yettita mulozimiga farmon berdi: </div>
  <div id="11"><sup><a href="https://www.kitobook.com/compare/book/17/01/11/" title="сравнение переводов, параллельные ссылки">11</a></sup> “Malika Vashtiga shohona toj kiydirib, huzurimga olib kelinglar, xalqqa va a’yonlarga uning go‘zalligini ko‘rsatay.” Haqiqatan ham malika g‘oyat go‘zal edi. </div>
  <div id="12"><sup><a href="https://www.kitobook.com/compare/book/17/01/12/" title="сравнение переводов, параллельные ссылки">12</a></sup> Lekin malika Vashti kelmadi, mulozimlar orqali shohning bergan farmonini bajarishdan bosh tortdi. Shoh bundan qattiq g‘azablandi, malikadan g‘oyatda jahli chiqdi. </div>
  <div id="13"><sup><a href="https://www.kitobook.com/compare/book/17/01/13/" title="сравнение переводов, параллельные ссылки">13</a></sup> Shoh o‘z ishlarini qonun–qoidani biladiganlar oldida qilardi. </div>
  <div id="14"><sup><a href="https://www.kitobook.com/compare/book/17/01/14/" title="сравнение переводов, параллельные ссылки">14</a></sup> O‘sha paytda shohning yaqinlari Fors va Midiya shohligining yettita beki — Karshana, Shator, Admata, Tarshish, Miros, Marsano, Mamuxon edi. Ularning joyi shohning huzurida bo‘lib, shohlikda eng yuqori mavqeni egallagan edilar. — Shoh qonun–qoidalarni yaxshi biladigan o‘sha donishmandlardan so‘radi:</div>
  <div id="15"><sup><a href="https://www.kitobook.com/compare/book/17/01/15/" title="сравнение переводов, параллельные ссылки">15</a></sup> — Shoh Axashverash malika Vashtiga mulozimlar orqali farmon bergan edi, u itoat etmadi. Buning uchun qonunga binoan uni nima qilish kerak?</div>
  <div id="16"><sup><a href="https://www.kitobook.com/compare/book/17/01/16/" title="сравнение переводов, параллельные ссылки">16</a></sup> Shunda Mamuxon shoh va a’yonlar huzurida shunday javob berdi: — Malika Vashti yolg‘iz shohimiz oldidagina emas, balki shoh Axashverash hukmronligi ostidagi hamma viloyatlarning beklari va xalqi oldida aybdordir. </div>
  <div id="17"><sup><a href="https://www.kitobook.com/compare/book/17/01/17/" title="сравнение переводов, параллельные ссылки">17</a></sup> Chunki malikaning qilig‘ini hamma ayollar eshitishgach, ular: “Shoh Axashverash, malika Vashtini huzurimga olib kelinglar, deb farmon bergan ekan, malika bormabdi”, deb gapirib yuradilar va erlarini mensimay qo‘yadilar. </div>
  <div id="18"><sup><a href="https://www.kitobook.com/compare/book/17/01/18/" title="сравнение переводов, параллельные ссылки">18</a></sup> Malikaning qilig‘i to‘g‘risida eshitgan Fors va Midiya shohligi bekoyimlari shohimizning hamma a’yonlariga ayni o‘sha gapni aytadilar. O‘rtada kiborlik, dilsiyohlik paydo bo‘ladi. </div>
  <div id="19"><sup><a href="https://www.kitobook.com/compare/book/17/01/19/" title="сравнение переводов, параллельные ссылки">19</a></sup> Agar shohimiz ma’qul ko‘rsalar, o‘zlari butun shohlik hududi bo‘yicha qaror chiqarsinlar. Fors hamda Midiya shohligi qonunlariga: “Vashti shoh Axashverash huzuriga kirmasin, uning shohlikdagi martabasi boshqa yaxshirog‘iga berilsin”, degan qo‘shimcha kiritilsin va bu farmon o‘zgartirilmasin. </div>
  <div id="20"><sup><a href="https://www.kitobook.com/compare/book/17/01/20/" title="сравнение переводов, параллельные ссылки">20</a></sup> Shohlik qanchalik katta bo‘lmasin, shohimizning bu farmoni shohlik bo‘ylab tarqalganda, barcha ayollar — boyu kambag‘ali erlarini hurmat qiladigan bo‘ladilar.</div>
  <div id="21"><sup><a href="https://www.kitobook.com/compare/book/17/01/21/" title="сравнение переводов, параллельные ссылки">21</a></sup> Bu gap shohga va a’yonlarga ma’qul bo‘ldi. Shoh Mamuxon aytganiday qildi. </div>
  <div id="22"><sup><a href="https://www.kitobook.com/compare/book/17/01/22/" title="сравнение переводов, параллельные ссылки">22</a></sup> U qo‘li ostidagi hamma viloyatlarga maktub jo‘natdi. Maktub har bir viloyatning o‘z yozuvida va har bir xalqning o‘z tilida bitilgan bo‘lib, unda: “Har bir erkak o‘z oilasida xo‘jayin bo‘lsin va uning gapi gap bo‘lsin”, deb yozilgan edi.</div>
</div>