<div itemprop="articleBody" class="text">
  <div id="1"><sup><a href="https://www.kitobook.com/compare/book/17/05/1/" title="сравнение переводов, параллельные ссылки">1</a></sup> Uchinchi kuni Ester shohona liboslarini kiyib, saroyning ichki hovlisida — shoh yashaydigan xosxona ro‘parasida paydo bo‘ldi. Shoh xosxonaning to‘ridagi taxtda o‘tirib,</div>
  <div id="2"><sup><a href="https://www.kitobook.com/compare/book/17/05/2/" title="сравнение переводов, параллельные ссылки">2</a></sup> hovlida kutib turgan malika Esterni ko‘rdiyu, unga marhamat qildi va qo‘lidagi saltanatning oltin hassasini Esterga tomon cho‘zdi. Ester yaqinroq kelib hassaning uchiga tegindi.</div>
  <div id="3"><sup><a href="https://www.kitobook.com/compare/book/17/05/3/" title="сравнение переводов, параллельные ссылки">3</a></sup> Shoh undan: — Senga nima kerak, malika Ester? — deb so‘radi. — Tilaging nima? Hatto yarim shohlikni so‘rasang ham beriladi.</div>
  <div id="4"><sup><a href="https://www.kitobook.com/compare/book/17/05/4/" title="сравнение переводов, параллельные ссылки">4</a></sup> — Agar shohimiz ma’qul ko‘rsalar, bugun Xomon bilan birga menikiga ziyofatga kelsalar, — dedi malika. — Men shohimiz uchun ziyofat tayyorlagandim.</div>
  <div id="5"><sup><a href="https://www.kitobook.com/compare/book/17/05/5/" title="сравнение переводов, параллельные ссылки">5</a></sup> Shoh: — Zudlik bilan borib Xomonni topib kelinglar! — deb buyurdi. — Esterning istagini bajo qilaylik. Shunday qilib, shoh Xomon bilan birga Ester tayyorlagan ziyofatga bordi.</div>
  <div id="6"><sup><a href="https://www.kitobook.com/compare/book/17/05/6/" title="сравнение переводов, параллельные ссылки">6</a></sup> Shoh maydan ichar ekan: — Ayt, nima istaysan? Nima istasang beriladi, — dedi. — Qanday tilaging bor? Yarim shohlikni so‘rasang ham, xohishing qondiriladi. Ester shunday javob berdi:</div>
  <div id="7"><sup><a href="https://www.kitobook.com/compare/book/17/05/7/" title="сравнение переводов, параллельные ссылки">7</a></sup> — Mening istagim va iltimosim shuki,</div>
  <div id="8"><sup><a href="https://www.kitobook.com/compare/book/17/05/8/" title="сравнение переводов, параллельные ссылки">8</a></sup> agar shohimiz mendan mamnun bo‘lsalar, shohimiz mening tilagimni va istagimni qondirishni ma’qul ko‘rsalar, ertaga men tayyorlaydigan ziyofatga Xomon bilan birga kelsinlar. O‘shanda shohimizning savoliga javob beraman.</div>
  <div id="9"><sup><a href="https://www.kitobook.com/compare/book/17/05/9/" title="сравнение переводов, параллельные ссылки">9</a></sup> Xomon o‘sha kuni ziyofatdan xursand, kayfiyati chog‘ bo‘lib chiqdi. U shoh saroyi darvozasi oldida Mordaxayni ko‘rdi. Mordaxay Xomonning hurmati uchun o‘rnidan turmadi ham, ta’zim ham qilmadi. Xomon esa g‘azabdan tutoqdi.</div>
  <div id="10"><sup><a href="https://www.kitobook.com/compare/book/17/05/10/" title="сравнение переводов, параллельные ссылки">10</a></sup> Biroq u o‘zini bosdi. Uyiga kelib, do‘stlarini va xotini Zareshni chaqirtirdi.</div>
  <div id="11"><sup><a href="https://www.kitobook.com/compare/book/17/05/11/" title="сравнение переводов, параллельные ссылки">11</a></sup> Xomon ularga o‘zining cheksiz boyligidan, ko‘pdan–ko‘p o‘g‘illaridan, shoh uni a’yonlar va xizmatkorlar ustidan yuksak martabaga ko‘targani to‘g‘risida gapirdi.</div>
  <div id="12"><sup><a href="https://www.kitobook.com/compare/book/17/05/12/" title="сравнение переводов, параллельные ссылки">12</a></sup> Keyin u yana aytdi: — Malika Ester ziyofat tayyorlagan ekan, shoh bilan mendan boshqa hech kimni taklif qilmabdi. Ertaga ham men shoh bilan birga unikiga ziyofatga chaqirilganman.</div>
  <div id="13"><sup><a href="https://www.kitobook.com/compare/book/17/05/13/" title="сравнение переводов, параллельные ссылки">13</a></sup> Lekin saroy darvozasida turgan yahudiy Mordaxayni ko‘rganimda, bularning men uchun hech bir qimmati qolmaydi.</div>
  <div id="14"><sup><a href="https://www.kitobook.com/compare/book/17/05/14/" title="сравнение переводов, параллельные ссылки">14</a></sup> Shunda xotini Zaresh va hamma do‘stlari Xomonga maslahat berishdi: — Dor tayyorlashsin, balandligi ellik tirsak bo‘lsin. Ertalab shohdan iltimos qil, Mordaxayni o‘sha dorga osishsin. Keyin xursand bo‘lib, shoh bilan birga ziyofatga boraverasan. Bu gap Xomonga ma’qul tushdi. U dorni tayyorlatib qo‘ydi.</div>
</div>