<div itemprop="articleBody" class="text">
  <div id="1"><sup><a href="https://www.kitobook.com/compare/book/51/01/1/" title="сравнение переводов, параллельные ссылки">1</a></sup> Iso Masihning quli va Yoqubning ukasi men — Yahudodan, Xudoning xalqi bo‘lishga da’vat qilingan birodarlarga salom! Otamiz Xudo sizlarni Iso Masihning kelishiga qadar O‘z mehr–muhabbati panohida omon saqlaydi. </div>
  <div id="2"><sup><a href="https://www.kitobook.com/compare/book/51/01/2/" title="сравнение переводов, параллельные ссылки">2</a></sup> Xudo sizlarga cheksiz marhamat, tinchlik va mehr–oqibat ato qilsin.</div>
  <div id="3"><sup><a href="https://www.kitobook.com/compare/book/51/01/3/" title="сравнение переводов, параллельные ссылки">3</a></sup> Sevimli birodarlarim, men sizlarga hammamiz birgalikda bahra olayotgan najotimiz haqida yozishni juda xohlagan edim. Ammo buning o‘rniga sizlarni: “Imonimizni himoya qilaylik”, deb undamoqchiman. Axir, Xudo bu o‘zgarmas imonni aziz xalqiga to abad topshirgan.</div>
  <div id="4"><sup><a href="https://www.kitobook.com/compare/book/51/01/4/" title="сравнение переводов, параллельные ссылки">4</a></sup> Gap shundaki, ba’zi betavfiq odamlar orangizga o‘g‘rincha kirib olibdilar. Ular, o‘z axloqsizligini oqlash uchun, Xudoyimizning inoyati haqidagi xabarni buzib o‘rgatyaptilar. Yagona Xo‘jayinimiz va Rabbimiz Iso Masihni rad etyaptilar. O‘sha betavfiqlarning jazosi azaldanoq yozilgandir. </div>
  <div id="5"><sup><a href="https://www.kitobook.com/compare/book/51/01/5/" title="сравнение переводов, параллельные ссылки">5</a></sup> Bunday odamlarning qismati nima bo‘lishini o‘zlaringiz yaxshi bilasizlar. Bularni sizlarga yana bir bor eslatmoqchiman: Egamiz O‘z xalqi Isroilni Misrdagi qullikdan qutqargandi. Keyinroq esa ishonmagan odamlarni halok qilgan edi.</div>
  <div id="6"><sup><a href="https://www.kitobook.com/compare/book/51/01/6/" title="сравнение переводов, параллельные ссылки">6</a></sup> Shuningdek, o‘z mavqeiga yarasha ish tutmay, makonini tashlab ketgan farishtalarni ham Egamiz qorong‘i–zimistonga abadiy zanjirband qilgandi. Ularni buyuk qiyomat kunigacha o‘sha yerda saqlab turibdi.</div>
  <div id="7"><sup><a href="https://www.kitobook.com/compare/book/51/01/7/" title="сравнение переводов, параллельные ссылки">7</a></sup> O‘sha farishtalar singari Sado‘m va G‘amo‘ra shaharlari, shuningdek, bular atrofidagi barcha shaharlar aholisi ham notabiiy buzuq ehtiroslarga va shahvoniy hirsga berilgan edilar. Natijada esa abadiy o‘tda kuyib, o‘z jazosini olganlar. Ularning qismati hammaga saboq bo‘ldi.</div>
  <div id="8"><sup><a href="https://www.kitobook.com/compare/book/51/01/8/" title="сравнение переводов, параллельные ссылки">8</a></sup> Shunga qaramay, oramizga kirib olgan betavfiqlar o‘z vahiylariga tayanib, badanlarini harom etyaptilar. Xudoning hokimiyatini rad etib, samoviy mavjudotlarni haqorat qilyaptilar. </div>
  <div id="9"><sup><a href="https://www.kitobook.com/compare/book/51/01/9/" title="сравнение переводов, параллельные ссылки">9</a></sup> Esingizda bo‘lsa, bosh farishta Mikoil iblis bilan Musoning jasadi haqida bahslashgandi. Ammo Mikoil shunda ham iblisni haqoratlab, hukm qilishga jur’at etmadi, u Xudoning hokimiyatini e’zozlagan holda, faqat: “Egamning O‘zi seni hukm qilsin”, — deb aytgan edi, xolos. </div>
  <div id="10"><sup><a href="https://www.kitobook.com/compare/book/51/01/10/" title="сравнение переводов, параллельные ссылки">10</a></sup> O‘sha betavfiqlar esa Xudoning qonunini tushunmaydilar, tushunmaganlari uchun ham o‘sha qonunni mensimaydilar. Ular o‘zlarini ongsiz hayvonlarday tutib, ehtiroslarga berilib yashashdan boshqa hech narsani bilmaydilar. Buning natijasida halokatga yo‘liqadilar.</div>
  <div id="11"><sup><a href="https://www.kitobook.com/compare/book/51/01/11/" title="сравнение переводов, параллельные ссылки">11</a></sup> Bu soxta ustozlarning holiga voy! Axir, ular Qobilning izidan boryaptilar. Pulga berilib, boshqalarni Balomga o‘xshab yo‘ldan uryaptilar. Ko‘rax singari isyon qilib, halokatga yuz tutyaptilar.</div>
  <div id="12"><sup><a href="https://www.kitobook.com/compare/book/51/01/12/" title="сравнение переводов, параллельные ссылки">12</a></sup> Bu odamlar jamoatingizni ham halokatga yo‘liqtiradilar. Ular faqat o‘zini boqadigan cho‘ponlarga o‘xshaydi. Sizlar taom yeyish uchun birga yig‘ilganingizda, Rabbimiz Isoni xotirlash uchun non sindirganingizda ular uyalmay, ochko‘zlik bilan qorinlarini to‘ydiradilar. Ular shamol haydagan yomg‘irsiz bulutlarga o‘xshaydilar, mavsumida meva bermaydigan daraxtlar kabidirlar. Bu ustozlar qo‘porib tashlangan daraxtlarday o‘likdirlar. </div>
  <div id="13"><sup><a href="https://www.kitobook.com/compare/book/51/01/13/" title="сравнение переводов, параллельные ссылки">13</a></sup> Ular dengizning vahshiy to‘lqinlari kabi jo‘sh uradi, sharmandali ishlarini iflos ko‘pikday yuzaga chiqarib, atrofga sochadi. Ular adashgan yulduzlarday tayyorlab qo‘yilgan qop–qorong‘i zulmatga abadiy g‘arq bo‘lishadi.</div>
  <div id="14"><sup><a href="https://www.kitobook.com/compare/book/51/01/14/" title="сравнение переводов, параллельные ссылки">14</a></sup> Odam Atodan keyin, yettinchi avlodda yashagan Xano‘x bu odamlar haqida shunday bashorat qilgan: “Rabbimiz ming–minglab muqaddas malaklari bilan keladi.</div>
  <div id="15"><sup><a href="https://www.kitobook.com/compare/book/51/01/15/" title="сравнение переводов, параллельные ссылки">15</a></sup> U jamiki odamzodni hukm qiladi. Gunohga botgan betavfiqlarni mahkum etadi, Yaramas qilmishlari uchun, Uni haqoratlaganlari uchun Betavfiqlarni jazolaydi.”</div>
  <div id="16"><sup><a href="https://www.kitobook.com/compare/book/51/01/16/" title="сравнение переводов, параллельные ссылки">16</a></sup> Oramizga kirib olgan bu betavfiqlar, qachon qaramang, ming‘irlab nolib yuradilar. Faqat o‘z nafsini o‘ylab ish tutadilar. Maqtanadilar, o‘z manfaatini ko‘zlab, tilyog‘lamalik qiladilar.</div>
  <div id="17"><sup><a href="https://www.kitobook.com/compare/book/51/01/17/" title="сравнение переводов, параллельные ссылки">17</a></sup> Sizlar esa, ey azizlarim, Rabbimiz Iso Masihning havoriylari aytgan bashoratlarni esingizda tutinglar. </div>
  <div id="18"><sup><a href="https://www.kitobook.com/compare/book/51/01/18/" title="сравнение переводов, параллельные ссылки">18</a></sup> Axir, ular sizlarni quyidagicha ogohlantirishgan: “Oxirgi zamonda shunday odamlar bo‘ladiki, ular faqat o‘z nafsini qondirish bilan ovora bo‘lishadi, haqiqatga itoat qiluvchilarni mazax qilishadi.” </div>
  <div id="19"><sup><a href="https://www.kitobook.com/compare/book/51/01/19/" title="сравнение переводов, параллельные ссылки">19</a></sup> Muqaddas Ruhga ega bo‘lmagan bu betavfiq ustozlar inson tabiatiga qul bo‘lib yashaydilar, orangizga nizo urug‘ini sochadilar.</div>
  <div id="20"><sup><a href="https://www.kitobook.com/compare/book/51/01/20/" title="сравнение переводов, параллельные ссылки">20</a></sup> Sizlar esa, ey azizlarim, qutlug‘ imoningizga tayanib hayot kechiringlar. Muqaddas Ruh ilhomi bilan ibodat qilinglar. </div>
  <div id="21"><sup><a href="https://www.kitobook.com/compare/book/51/01/21/" title="сравнение переводов, параллельные ссылки">21</a></sup> Xudoning mehr–muhabbati panohida bo‘lib, o‘zingizni asranglar. Rabbimiz Iso Masihning kelishini kutinglar. U kelib, O‘z marhamati tufayli bizga abadiy hayot ato qiladi.</div>
  <div id="22"><sup><a href="https://www.kitobook.com/compare/book/51/01/22/" title="сравнение переводов, параллельные ссылки">22</a></sup> Ikkilanuvchi birodarlaringizga rahmdil bo‘lib, </div>
  <div id="23"><sup><a href="https://www.kitobook.com/compare/book/51/01/23/" title="сравнение переводов, параллельные ссылки">23</a></sup> ularni qutqaringlar. Ana shunda, sizlar bunday odamlarni qiyomat alangasidan chiqarib olganday bo‘lasizlar. O‘z bilganidan qaytmaganlarga esa achininglar. Biroq Xudodan qo‘rqib, ularning qabih qilmishlaridan hazar qilinglar, ularning harom kiyimlaridan ham jirkaninglar.</div>
  <div id="24"><sup><a href="https://www.kitobook.com/compare/book/51/01/24/" title="сравнение переводов, параллельные ссылки">24</a></sup> Imondan qaytib ketishdan sizlarni faqatgina Xudo asray oladi. U sizlarni beg‘ubor va shod–xurram qilib, O‘zining ulug‘vor huzuriga olib kirishga qodir. </div>
  <div id="25"><sup><a href="https://www.kitobook.com/compare/book/51/01/25/" title="сравнение переводов, параллельные ссылки">25</a></sup> Bizni Iso Masih orqali qutqargan yakkayu–yagona Najotkorimiz Xudoga hamdlar bo‘lsin! Azaldan, hozir va to abad salobatli, kuch–qudratli, saltanat Sohibi bo‘lgan Xudoga shon–sharaflar bo‘lsin! Omin.</div>
</div>