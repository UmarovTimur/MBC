<div itemprop="articleBody" class="text">
  <div id="1"><sup><a href="https://www.kitobook.com/compare/book/21/06/1/" title="сравнение переводов, параллельные ссылки">1</a></sup> Bu dunyoda shunday bir fojiani ko‘rdim, u inson zotini toshday bosib turadi:</div>
  <div id="2"><sup><a href="https://www.kitobook.com/compare/book/21/06/2/" title="сравнение переводов, параллельные ссылки">2</a></sup> Xudo ba’zilarga boylik, mulk va obro‘ beradi, bu insonlar ko‘ngli xohlagan narsaga ega bo‘ladi. Lekin Xudo ularga bu narsalardan zavq olishga yo‘l bermasa, bir begona bu narsalarning rohatini ko‘radi. Bu behuda, qayg‘uli fojiadir.</div>
  <div id="3"><sup><a href="https://www.kitobook.com/compare/book/21/06/3/" title="сравнение переводов, параллельные ссылки">3</a></sup> Inson yuzta farzandli bo‘lishi ham mumkin, uzoq umr ko‘rishi ham mumkin, lekin u qancha ko‘p yashasa ham, mana shu hayotning rohatini ko‘rmasa yoki hurmat bilan ko‘milmasa, menimcha, o‘lik tug‘ilgan bolaning taqdiri unikidan yaxshiroqdir.</div>
  <div id="4"><sup><a href="https://www.kitobook.com/compare/book/21/06/4/" title="сравнение переводов, параллельные ссылки">4</a></sup> Bu bola behuda dunyoga kelib, olamdan o‘tadi. Hech kim uni bilib tanimaydi.</div>
  <div id="5"><sup><a href="https://www.kitobook.com/compare/book/21/06/5/" title="сравнение переводов, параллельные ссылки">5</a></sup> U quyosh yuzini ko‘rmagan, hayot nimaligini bilmagan.</div>
  <div id="6"><sup><a href="https://www.kitobook.com/compare/book/21/06/6/" title="сравнение переводов, параллельные ссылки">6</a></sup> Shunday bo‘lsa ham, ikki ming yil yashab hayotning rohatini ko‘rmagan kishidan ko‘ra, ko‘proq o‘sha bola orom oladi. Baribir hamma bir joyga boradi–ku!</div>
  <div id="7"><sup><a href="https://www.kitobook.com/compare/book/21/06/7/" title="сравнение переводов, параллельные ссылки">7</a></sup> Insonning barcha mehnatiyu intilishlari o‘z qornini to‘ydirish uchundir, shunda ham u hech qachon qoniqmaydi.</div>
  <div id="8"><sup><a href="https://www.kitobook.com/compare/book/21/06/8/" title="сравнение переводов, параллельные ссылки">8</a></sup> Donolarning nodonlardan qanday ustunligi bor? Kambag‘allar bu hayotni uddalab yashashga aqllari yetsa ham, ularga bundan nima foyda bor?!</div>
  <div id="9"><sup><a href="https://www.kitobook.com/compare/book/21/06/9/" title="сравнение переводов, параллельные ссылки">9</a></sup> Ko‘z oldingda turgan narsa havas qilingandan yaxshiroqdir. Doimo mol– mulkim ko‘paysin, deb havas qilish behudadir, shamolning orqasidan quvishdaydir.</div>
  <div id="10"><sup><a href="https://www.kitobook.com/compare/book/21/06/10/" title="сравнение переводов, параллельные ссылки">10</a></sup> Dunyoda nima bo‘lsa, hammasi allaqachon belgilangan, insonning taqdiri ham ma’lum, hech bir kishi hammadan kuchli bo‘lgan Xudo bilan bahslasha olmaydi.</div>
  <div id="11"><sup><a href="https://www.kitobook.com/compare/book/21/06/11/" title="сравнение переводов, параллельные ссылки">11</a></sup> Qancha ko‘p bahslashsang, shuncha behudadir, senga hech qanday foydasi yo‘q.</div>
  <div id="12"><sup><a href="https://www.kitobook.com/compare/book/21/06/12/" title="сравнение переводов, параллельные ссылки">12</a></sup> Hayot yelday o‘tib ketar, inson uchun nima yaxshiligini kim biladi?! Xudo hayotimizni o‘tib ketadigan soyadek qilib qo‘ygan, kim ham bizga kelajakda nima bo‘lishini aytib bera olardi?!</div>
</div>