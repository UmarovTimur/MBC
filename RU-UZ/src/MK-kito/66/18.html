<div itemprop="articleBody" class="text">
  <div id="1"><sup><a href="https://www.kitobook.com/compare/book/66/18/1/" title="сравнение переводов, параллельные ссылки">1</a></sup> Bundan keyin men osmondan tushib kelayotgan boshqa bir farishtani ko‘rdim. Unda buyuk hokimiyat bor edi. Uning ulug‘vorligidan yer yuzi yorishib ketdi.</div>
  <div id="2"><sup><a href="https://www.kitobook.com/compare/book/66/18/2/" title="сравнение переводов, параллельные ссылки">2</a></sup> U qattiq hayqirib, shunday dedi: “Vayron bo‘ldi! Buyuk Bobil vayron bo‘ldi! U jinlarning makoni, har turli yovuz ruhning panohi, Har qanday harom va jirkanch qushning uyasi bo‘lib qoldi. Axir, barcha xalqlar Bobilning Shahvoniy hirsi sharobidan ichgandi.</div>
  <div id="3"><sup><a href="https://www.kitobook.com/compare/book/66/18/3/" title="сравнение переводов, параллельные ссылки">3</a></sup> Yer yuzi shohlari u bilan zino qilgandi, Yer yuzi savdogarlari Uning cheksiz shahvati tufayli boylik orttirgandi.”</div>
  <div id="4"><sup><a href="https://www.kitobook.com/compare/book/66/18/4/" title="сравнение переводов, параллельные ссылки">4</a></sup> Shu payt men osmondan kelayotgan boshqa bir ovozni eshitdim. U shunday dedi: “Ey xalqim, Bobildan chiqib keting! Tag‘in gunohlariga sherik bo‘lib qolmang, Tag‘in sizlar ham balolariga duchor bo‘lmang!</div>
  <div id="5"><sup><a href="https://www.kitobook.com/compare/book/66/18/5/" title="сравнение переводов, параллельные ссылки">5</a></sup> Zero, uning gunohlari uyulib ko‘kka yetdi, Xudo uning jinoyatlarini yodga oldi.</div>
  <div id="6"><sup><a href="https://www.kitobook.com/compare/book/66/18/6/" title="сравнение переводов, параллельные ссылки">6</a></sup> Bobil sizga nima qilgan bo‘lsa, Xudo ham unga shuni qilsin! Qilmishiga yarasha ikki barobar jazosini bersin! O‘zi tayyorlagan ichimlikdan unga ikki barobar ichirsin!</div>
  <div id="7"><sup><a href="https://www.kitobook.com/compare/book/66/18/7/" title="сравнение переводов, параллельные ссылки">7</a></sup> Bobil qay darajada kekkayib, kayf–safo surgan bo‘lsa, Unga shu darajada azobu iztirob berilsin! Axir, u dilida shunday demoqda: Men malikaman, beva emasman, Aslo qayg‘u chekmayman.”</div>
  <div id="8"><sup><a href="https://www.kitobook.com/compare/book/66/18/8/" title="сравнение переводов, параллельные ссылки">8</a></sup> Shu bois uning boshiga balolar keladi, U bir kunning ichida o‘lat, qayg‘u, qahatchilikka duchor bo‘ladi. Uni olovda yondirishadi. Axir, uni hukm qiluvchi Egamiz Xudo qudratlidir!</div>
  <div id="9"><sup><a href="https://www.kitobook.com/compare/book/66/18/9/" title="сравнение переводов, параллельные ссылки">9</a></sup> Bobil bilan zino qilib, kayf–safo surgan yer yuzi shohlari yonayotgan Bobilning tutunini ko‘rib, uning holiga ho‘ngrab yig‘laydilar.</div>
  <div id="10"><sup><a href="https://www.kitobook.com/compare/book/66/18/10/" title="сравнение переводов, параллельные ссылки">10</a></sup> Bobilning azob–uqubatidan dahshatga tushib, uzoqdan turib, deydilar: “Ey buyuk shahar, holingga voy! Ey qudratli Bobil, holingga voy! Sen bir soatdayoq jazoingni olding!”</div>
  <div id="11"><sup><a href="https://www.kitobook.com/compare/book/66/18/11/" title="сравнение переводов, параллельные ссылки">11</a></sup> Yer yuzi savdogarlari ham uning holiga yig‘lab motam tutadilar. Chunki ularning molini endi hech kim sotib olmaydi.</div>
  <div id="12"><sup><a href="https://www.kitobook.com/compare/book/66/18/12/" title="сравнение переводов, параллельные ссылки">12</a></sup> Oltin, kumush, javohirlaru marvaridlarni, mayin zig‘ir matosi, shoyi, safsaru qirmizi gazlamalarni, turli xil xushbo‘y yog‘ochlarni, fil suyagidan yasalgan har xil buyumlarni, eng qimmatbaho yog‘ochdan, bronzadan, temirdan va marmardan yasalgan buyumlarni,</div>
  <div id="13"><sup><a href="https://www.kitobook.com/compare/book/66/18/13/" title="сравнение переводов, параллельные ссылки">13</a></sup> dolchin, ziravorlar, xushbo‘y tutatqilar va mirrani, sharob, zaytun moyini, oliy navli un va bug‘doyni, mol–qo‘ylarni, otlaru aravalarni, odamlarning jonini, tanasini ham sotib oladigan boshqa hech kim bo‘lmaydi.</div>
  <div id="14"><sup><a href="https://www.kitobook.com/compare/book/66/18/14/" title="сравнение переводов, параллельные ссылки">14</a></sup> Savdogarlar shunday deb aytishadi: “Ey Bobil, sen orzu qilgan ne’matlaring yo‘q bo‘ldi. Hashamatu savlating nom–nishonsiz g‘oyib bo‘ldi.”</div>
  <div id="15"><sup><a href="https://www.kitobook.com/compare/book/66/18/15/" title="сравнение переводов, параллельные ссылки">15</a></sup> Ha, o‘sha mollarini Bobilga sotib, boyib ketgan savdogarlar Bobilning azob–uqubatidan dahshatga tushib, qayg‘urib yig‘laydilar:</div>
  <div id="16"><sup><a href="https://www.kitobook.com/compare/book/66/18/16/" title="сравнение переводов, параллельные ссылки">16</a></sup> “Holingga voy! Ey buyuk shahar, holingga voy! Sen mayin zig‘ir matosidan kiyim kiyar eding, Safsaru qirmizi liboslar ila yasanarding. Oltin, javohirlaru marvaridlar ila bezanarding.</div>
  <div id="17"><sup><a href="https://www.kitobook.com/compare/book/66/18/17/" title="сравнение переводов, параллельные ссылки">17</a></sup> Shunday boyliging bir soatdayoq nobud bo‘ldi–ya!” Har bir kema darg‘asi, kemadagi yo‘lovchilar, dengizchilar va dengizda savdo–sotiq qiluvchilarning hammasi uzoqdan Bobilga qarab turadilar.</div>
  <div id="18"><sup><a href="https://www.kitobook.com/compare/book/66/18/18/" title="сравнение переводов, параллельные ссылки">18</a></sup> Shahardagi yong‘indan chiqayotgan tutunni ko‘rib, shunday faryod qiladilar: “Bu buyuk shaharga teng keladigani yo‘</div>
  <div id="19"><sup><a href="https://www.kitobook.com/compare/book/66/18/19/" title="сравнение переводов, параллельные ссылки">19</a></sup> Ular boshlariga kul sochib, faryod chekib, qayg‘urib, dod soladilar: “Holingga voy! Ey buyuk shahar, holingga voy! Dengizdagi kemalarga ega bo‘lganlar Sening ziynatlaring tufayli boylik orttirdilar. Endi esa sen bir soatdayoq xarob bo‘lding!”</div>
  <div id="20"><sup><a href="https://www.kitobook.com/compare/book/66/18/20/" title="сравнение переводов, параллельные ссылки">20</a></sup> Ey osmon, uning holidan shodlangin, Ey Xudoning azizlari, xursand bo‘ling, Havoriylaru payg‘ambarlar, sevining! Zero, Xudo sizlarni deb, Bobilni jazoladi.</div>
  <div id="21"><sup><a href="https://www.kitobook.com/compare/book/66/18/21/" title="сравнение переводов, параллельные ссылки">21</a></sup> Keyin kuchli bir farishta tegirmon toshiga o‘xshash katta toshni ko‘tarib dengizga uloqtirdi– da, shunday dedi: “Mana shunday shiddat bilan Buyuk shahar Bobil qulaydi! Endi u aslo qad ko‘tarmaydi.</div>
  <div id="22"><sup><a href="https://www.kitobook.com/compare/book/66/18/22/" title="сравнение переводов, параллельные ссылки">22</a></sup> Arfachilaru ashulachilarning ovozlari senda eshitilmas, Naychiyu karnaychilarning kuyi senda yangramas. Endi bironta hunarmand senda ustaxona ochmaydi. Tegirmon toshining tovushi ko‘chalaringda eshitilmaydi.</div>
  <div id="23"><sup><a href="https://www.kitobook.com/compare/book/66/18/23/" title="сравнение переводов, параллельные ссылки">23</a></sup> Endi ko‘chalaringdagi chiroqlar shu’la sochmaydi, Kuyov bilan kelinning ovozi eshitilmaydi. Zero, savdogarlaring butun dunyoga so‘zini o‘tkazardi, Sehr–jodularing dastidan jamiki xalqlar aldangan edi.</div>
  <div id="24"><sup><a href="https://www.kitobook.com/compare/book/66/18/24/" title="сравнение переводов, параллельные ссылки">24</a></sup> Payg‘ambarlar va Xudo azizlarining qoni ko‘chalaringda to‘kildi, Ha, yer yuzida qirg‘inga duchor bo‘lganlar senda o‘ldirildi.”</div>
</div>