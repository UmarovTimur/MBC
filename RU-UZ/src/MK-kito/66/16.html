<div itemprop="articleBody" class="text">
  <div id="1"><sup><a href="https://www.kitobook.com/compare/book/66/16/1/" title="сравнение переводов, параллельные ссылки">1</a></sup> Bundan keyin men Ma’baddan kelayotgan baland bir ovozni eshitdim. O‘sha ovoz yettita farishtaga shunday dedi: “Boringlar, Xudoning g‘azabiga to‘lib–toshgan yetti kosadagi balolarni yerga to‘kinglar.”</div>
  <div id="2"><sup><a href="https://www.kitobook.com/compare/book/66/16/2/" title="сравнение переводов, параллельные ссылки">2</a></sup> Birinchi farishta borib, kosasidagini yerga to‘kdi. Mahluqning tamg‘asi bosilgan va uning tasviriga sajda qilgan odamlarda og‘ir, jirkanch yaralar paydo bo‘ldi.</div>
  <div id="3"><sup><a href="https://www.kitobook.com/compare/book/66/16/3/" title="сравнение переводов, параллельные ссылки">3</a></sup> Ikkinchi farishta kosasidagini dengizga to‘kdi. Dengiz o‘likning qoniga o‘xshab qoldi. Dengizdagi hamma jonivorlar qirilib ketdi.</div>
  <div id="4"><sup><a href="https://www.kitobook.com/compare/book/66/16/4/" title="сравнение переводов, параллельные ссылки">4</a></sup> Uchinchi farishta kosasidagini daryolarga va buloqlarga to‘kdi, ular ham qonga aylandi.</div>
  <div id="5"><sup><a href="https://www.kitobook.com/compare/book/66/16/5/" title="сравнение переводов, параллельные ссылки">5</a></sup> Suvlar uchun mas’ul bo‘lgan farishtaning shunday deganini eshitdim: “Ey Muqaddas Xudo, Sen bor bo‘lgansan, hozir ham borsan. Sening chiqargan bu hukmlaring odildir.</div>
  <div id="6"><sup><a href="https://www.kitobook.com/compare/book/66/16/6/" title="сравнение переводов, параллельные ссылки">6</a></sup> Azizlaring va payg‘ambarlaringning qonini to‘kkanlarga Sen qon ichirding, ular bunga loyiqdir.”</div>
  <div id="7"><sup><a href="https://www.kitobook.com/compare/book/66/16/7/" title="сравнение переводов, параллельные ссылки">7</a></sup> Qurbongohdan bir ovoz eshitildi, u shunday dedi: “Ha, Qodir Xudo — Egamiz! Sening hukmlaring haq va adolatlidir.”</div>
  <div id="8"><sup><a href="https://www.kitobook.com/compare/book/66/16/8/" title="сравнение переводов, параллельные ссылки">8</a></sup> To‘rtinchi farishta o‘z kosasini quyosh ustiga to‘kdi, quyoshga insonlarni olov bilan yondirish qudrati berildi.</div>
  <div id="9"><sup><a href="https://www.kitobook.com/compare/book/66/16/9/" title="сравнение переводов, параллельные ссылки">9</a></sup> Jazirama issiq insonlarni kuydirganda, ular bu ofatlar ustidan hokimiyatga ega bo‘lgan Xudoni la’natladilar. Ular qilmishlaridan tavba qilmadilar, Xudoni ulug‘lamadilar.</div>
  <div id="10"><sup><a href="https://www.kitobook.com/compare/book/66/16/10/" title="сравнение переводов, параллельные ссылки">10</a></sup> Beshinchi farishta kosasidagini mahluq taxtiga to‘kdi, mahluqning saltanati zimistonga chulg‘anib qoldi. Odamlar chekkan azobidan tillarini tishlardilar.</div>
  <div id="11"><sup><a href="https://www.kitobook.com/compare/book/66/16/11/" title="сравнение переводов, параллельные ссылки">11</a></sup> Yaralarining og‘rig‘idan Samoviy Xudoni la’natlardilar. Ammo qilmishlaridan tavba qilmadilar.</div>
  <div id="12"><sup><a href="https://www.kitobook.com/compare/book/66/16/12/" title="сравнение переводов, параллельные ссылки">12</a></sup> Oltinchi farishta kosasidagini buyuk Furot daryosi ustiga to‘kdi. Daryoning suvi quridi. Sharqdan bostirib keladigan shohlarga yo‘l ochildi.</div>
  <div id="13"><sup><a href="https://www.kitobook.com/compare/book/66/16/13/" title="сравнение переводов, параллельные ссылки">13</a></sup> Bundan keyin men qurbaqalarga o‘xshash uchta yovuz ruhni ko‘rdim. Ular ajdaho, mahluq va soxta payg‘ambarning og‘izlaridan chiqayotgan edilar.</div>
  <div id="14"><sup><a href="https://www.kitobook.com/compare/book/66/16/14/" title="сравнение переводов, параллельные ссылки">14</a></sup> Bular jinlar bo‘lib, mo‘jizali alomatlar ko‘rsata olardi. Ular Qodir Xudoning ulug‘ kunida bo‘ladigan jangga barcha jahon shohlarini to‘plagani bordilar.</div>
  <div id="15"><sup><a href="https://www.kitobook.com/compare/book/66/16/15/" title="сравнение переводов, параллельные ссылки">15</a></sup> Masihning shunday gaplarini yodingizda tuting: “Mana, Men o‘g‘ri kabi nogahon kelaman! Hushyor turgan kishi baxtlidir, Yalang‘och yurmayin, sharmanda bo‘lmayin deb, Kiyimini taxt qilib qo‘ygan kishi baxtlidir!”</div>
  <div id="16"><sup><a href="https://www.kitobook.com/compare/book/66/16/16/" title="сравнение переводов, параллельные ссылки">16</a></sup> Uchta yovuz ruh shohlarni ibroniychada Xar– Magido‘n degan joyga to‘pladilar.</div>
  <div id="17"><sup><a href="https://www.kitobook.com/compare/book/66/16/17/" title="сравнение переводов, параллельные ссылки">17</a></sup> Yettinchi farishta kosasidagini havoga to‘kdi. Ma’baddagi taxtdan: “Amalga oshdi!” — degan baland bir ovoz keldi.</div>
  <div id="18"><sup><a href="https://www.kitobook.com/compare/book/66/16/18/" title="сравнение переводов, параллельные ссылки">18</a></sup> Shu vaqt chaqmoq chaqib, momaqaldiroqning gulduros sadolari yangradi, kuchli zilzila bo‘ldi. Zilzila shu qadar kuchli ediki, yer yuzida inson yashagandan beri bunaqasi bo‘lmagandi.</div>
  <div id="19"><sup><a href="https://www.kitobook.com/compare/book/66/16/19/" title="сравнение переводов, параллельные ссылки">19</a></sup> Buyuk shahar uch qismga bo‘linib ketdi. Boshqa xalqlarning shaharlari yer bilan yakson bo‘ldi. Xudo buyuk Bobil shahrini yodga oldi. U Bobilga kosadagi g‘azabi sharobidan berdi.</div>
  <div id="20"><sup><a href="https://www.kitobook.com/compare/book/66/16/20/" title="сравнение переводов, параллельные ссылки">20</a></sup> Har bir orol o‘rnidan jildi, tog‘lar ko‘zdan g‘oyib bo‘ldi.</div>
  <div id="21"><sup><a href="https://www.kitobook.com/compare/book/66/16/21/" title="сравнение переводов, параллельные ссылки">21</a></sup> Osmondan odamlar ustiga yirik do‘l yog‘ildi. Har bir do‘l donasining og‘irligi 45 kilo chiqardi. Bu dahshatli do‘l dastidan odamlar Xudoni la’natlashardi.</div>
</div>