<div itemprop="articleBody" class="text">
  <div id="1"><sup><a href="https://www.kitobook.com/compare/book/66/07/1/" title="сравнение переводов, параллельные ссылки">1</a></sup> Shundan keyin men yer yuzining to‘rt burchagida turgan to‘rt nafar farishtani ko‘rdim. Ular to‘rtta shamolni tutib turar edilar. Shamolning esishiga, yerga, dengizga, biron daraxtga tegishiga yo‘l qo‘ymas edilar.</div>
  <div id="2"><sup><a href="https://www.kitobook.com/compare/book/66/07/2/" title="сравнение переводов, параллельные ссылки">2</a></sup> So‘ngra men sharqdan kelayotgan boshqa bir farishtani ko‘rdim. U barhayot Xudoning muhrini olib kelayotgan edi. Yeru dengizga zarar yetkazish qudrati berilgan to‘rtta farishtaga u baland ovozda shunday xitob qildi:</div>
  <div id="3"><sup><a href="https://www.kitobook.com/compare/book/66/07/3/" title="сравнение переводов, параллельные ссылки">3</a></sup> “Yerga, dengizga va daraxtlarga zarar yetkazmay turinglar. Biz Xudoyimizning qullari peshanalariga muhr bosib olaylik!”</div>
  <div id="4"><sup><a href="https://www.kitobook.com/compare/book/66/07/4/" title="сравнение переводов, параллельные ссылки">4</a></sup> Men muhrlangan kishilarning sonini eshitdim. Isroil qabilalarining barchasidan 144.000 kishi muhrlangan edi:</div>
  <div id="5"><sup><a href="https://www.kitobook.com/compare/book/66/07/5/" title="сравнение переводов, параллельные ссылки">5</a></sup> Yahudo qabilasidan 12.000 kishi, Ruben qabilasidan 12.000, Gad qabilasidan 12.000,</div>
  <div id="6"><sup><a href="https://www.kitobook.com/compare/book/66/07/6/" title="сравнение переводов, параллельные ссылки">6</a></sup> Osher qabilasidan 12.000, Naftali qabilasidan 12.000, Manashe qabilasidan 12.000,</div>
  <div id="7"><sup><a href="https://www.kitobook.com/compare/book/66/07/7/" title="сравнение переводов, параллельные ссылки">7</a></sup> Shimo‘n qabilasidan 12.000, Levi qabilasidan 12.000, Issaxor qabilasidan 12.000,</div>
  <div id="8"><sup><a href="https://www.kitobook.com/compare/book/66/07/8/" title="сравнение переводов, параллельные ссылки">8</a></sup> Zabulun qabilasidan 12.000, Yusuf qabilasidan 12.000, Benyamin qabilasidan 12.000 kishi.</div>
  <div id="9"><sup><a href="https://www.kitobook.com/compare/book/66/07/9/" title="сравнение переводов, параллельные ссылки">9</a></sup> Shundan keyin men sanog‘iga yetib bo‘lmaydigan katta bir olomonni ko‘rdim. Turli xil xalq, qabila, elatu millatlarga mansub bo‘lgan bu odamlar taxt oldida, Qo‘zining huzurida turishardi. Hammasining egnida oq libos, qo‘llarida palma shoxlari bor edi.</div>
  <div id="10"><sup><a href="https://www.kitobook.com/compare/book/66/07/10/" title="сравнение переводов, параллельные ссылки">10</a></sup> Ular ovozlari boricha shunday hayqirishardi: “Taxtda o‘tirgan Xudoyimiz bilan Qo‘zi najot berish qudratiga egadirlar!”</div>
  <div id="11"><sup><a href="https://www.kitobook.com/compare/book/66/07/11/" title="сравнение переводов, параллельные ссылки">11</a></sup> Hamma farishtalar taxt atrofida, oqsoqollar va to‘rtta mavjudot atrofida turar edilar. Ular taxt oldida muk tushib, Xudoga sajda qilgan holda</div>
  <div id="12"><sup><a href="https://www.kitobook.com/compare/book/66/07/12/" title="сравнение переводов, параллельные ссылки">12</a></sup> shunday deyishardi: “Omin! Xudoyimizga hamdu sanolar bo‘lsin! Donoligu kuch–qudrat Sohibiga Abadulabad shukronayu shon–sharaflar bo‘lsin! Omin.”</div>
  <div id="13"><sup><a href="https://www.kitobook.com/compare/book/66/07/13/" title="сравнение переводов, параллельные ссылки">13</a></sup> Oqsoqollardan biri mendan so‘radi: — Oq libos kiygan bu odamlar kim? Ular qayerdan kelganlar?</div>
  <div id="14"><sup><a href="https://www.kitobook.com/compare/book/66/07/14/" title="сравнение переводов, параллельные ссылки">14</a></sup> — Taqsir, bunisi o‘zingizga ayon, — deya javob berdim men. U menga shunday dedi: — Bular qattiq quvg‘inlardan o‘tib kelganlar. Ular liboslarini yuvib, Qo‘zining qoni bilan oqartirganlar.</div>
  <div id="15"><sup><a href="https://www.kitobook.com/compare/book/66/07/15/" title="сравнение переводов, параллельные ссылки">15</a></sup> Shuning uchun ular Xudoning taxti oldida turadilar va Uning Ma’badida kecha– kunduz xizmat qiladilar. Taxtda O‘tirgan esa ularni O‘z panohida asraydi.</div>
  <div id="16"><sup><a href="https://www.kitobook.com/compare/book/66/07/16/" title="сравнение переводов, параллельные ссылки">16</a></sup> Ular endi och qolmaydilar, chanqamaydilar. Quyosh ham, oftob ham ularni urmaydi.</div>
  <div id="17"><sup><a href="https://www.kitobook.com/compare/book/66/07/17/" title="сравнение переводов, параллельные ссылки">17</a></sup> Zotan taxt oldida turgan Qo‘zining O‘zi ularga cho‘ponlik qiladi. Ularni hayotbaxsh suv buloqlariga olib boradi. Xudo ularning ko‘zidagi har bir tomchi yoshni artib qo‘yadi.</div>
</div>