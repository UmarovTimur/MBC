<div itemprop="articleBody" class="text">
  <div id="1"><sup><a href="https://www.kitobook.com/compare/book/66/03/1/" title="сравнение переводов, параллельные ссылки">1</a></sup> “Sardisdagi imonlilar jamoatining farishtasiga yoz: Xudoga xizmat qiladigan yetti ruhni Boshqaruvchi, qo‘lida yetti yulduzni Tutguvchi shunday demoqda: sening ishlaringni bilaman. Seni tirik deyishadi, ammo o‘liksan.</div>
  <div id="2"><sup><a href="https://www.kitobook.com/compare/book/66/03/2/" title="сравнение переводов, параллельные ссылки">2</a></sup> Sening ishlaring Xudoyim nazarida tugal emasligini bildim. Uyg‘on! Jamoating nobud bo‘lmoqda. Imonini saqlab qolganlarga qo‘shilib, jamoatingni mustahkamla.</div>
  <div id="3"><sup><a href="https://www.kitobook.com/compare/book/66/03/3/" title="сравнение переводов, параллельные ссылки">3</a></sup> Nima eshitib o‘rgangan bo‘lsang eslagin. O‘shalarga rioya qilgin. Gunohlaringdan tavba etgin. Agar uyg‘onmasang, Men ustingga o‘g‘riday bostirib kelaman. Sen esa qaysi soatda kelishimni bilmaysan.</div>
  <div id="4"><sup><a href="https://www.kitobook.com/compare/book/66/03/4/" title="сравнение переводов, параллельные ссылки">4</a></sup> Biroq Sardisda o‘z kiyimlarini bulg‘atmagan bir necha odamlaring qolgan. Ular Men bilan birga oq kiyimda yuradilar, ular bunga loyiqdirlar.</div>
  <div id="5"><sup><a href="https://www.kitobook.com/compare/book/66/03/5/" title="сравнение переводов, параллельные ссылки">5</a></sup> G‘olib kelganlar ular singari shunday oq kiyim kiyadilar. Men ularning nomlarini hayot kitobidan o‘chirmayman, Otam va Uning farishtalari oldida nomlarini tan olaman.</div>
  <div id="6"><sup><a href="https://www.kitobook.com/compare/book/66/03/6/" title="сравнение переводов, параллельные ссылки">6</a></sup> Kimning qulog‘i bo‘lsa, Ruhning jamoatlarga aytayotgan gaplarini eshitsin.”</div>
  <div id="7"><sup><a href="https://www.kitobook.com/compare/book/66/03/7/" title="сравнение переводов, параллельные ссылки">7</a></sup> “Filadelfiyadagi imonlilar jamoatining farishtasiga yoz: Shoh Dovudning kaliti muqaddas va haq Zotdadir. U eshikni ochganda, uni hech kim bekita olmaydi. U bekitganda, hech kim ocholmaydi. O‘sha Zot shunday demoqda:</div>
  <div id="8"><sup><a href="https://www.kitobook.com/compare/book/66/03/8/" title="сравнение переводов, параллельные ссылки">8</a></sup> Sening ishlaringni bilaman. Mana, oldingda bir eshik ochdim, uni hech kim bekita olmaydi. Kuching kamligini Men bilaman. Shunga qaramay, sen so‘zimga rioya qilding, Mendan tonmading.</div>
  <div id="9"><sup><a href="https://www.kitobook.com/compare/book/66/03/9/" title="сравнение переводов, параллельные ссылки">9</a></sup> Shayton to‘dasidan bo‘lganlarni nima qilishimni o‘zing ko‘rasan. Ular o‘zlarini Xudoning xalqi deb ataydilar, ammo gaplari yolg‘on, ular Xudoning xalqi emaslar. Men ularni shunday ko‘yga solamanki, kelib sening oyog‘ingga yiqiladilar. Men seni qanchalik sevganimni bilib oladilar.</div>
  <div id="10"><sup><a href="https://www.kitobook.com/compare/book/66/03/10/" title="сравнение переводов, параллельные ссылки">10</a></sup> Sen Mening sabrli bo‘lish haqidagi amrimga itoat etding. Shunday ekan, yer yuzida yashovchilarni sinash uchun yuboriladigan kulfat vaqtidan Men seni asrayman.</div>
  <div id="11"><sup><a href="https://www.kitobook.com/compare/book/66/03/11/" title="сравнение переводов, параллельные ссылки">11</a></sup> Men tezda kelaman. Imoningni mahkam tut, toki hech kim tojingni tortib olmasin.</div>
  <div id="12"><sup><a href="https://www.kitobook.com/compare/book/66/03/12/" title="сравнение переводов, параллельные ссылки">12</a></sup> G‘olib kelganlarni Men Xudoyimning Ma’badida ustun qilaman. Shunda ular zinhor Ma’badni tark etmaydilar. Ularning peshanalariga Men Xudoyimning nomini va Xudoyimga qarashli shaharning nomini yozaman. Bu shahar — Xudoyim osmondan yuborgan yangi Quddusdir. G‘olibning peshanasiga Men O‘zimning yangi nomimni ham yozaman.</div>
  <div id="13"><sup><a href="https://www.kitobook.com/compare/book/66/03/13/" title="сравнение переводов, параллельные ссылки">13</a></sup> Kimning qulog‘i bo‘lsa, Ruhning jamoatlarga aytayotgan gaplarini eshitsin.”</div>
  <div id="14"><sup><a href="https://www.kitobook.com/compare/book/66/03/14/" title="сравнение переводов, параллельные ссылки">14</a></sup> “Laodikiyadagi imonlilar jamoatining farishtasiga yoz: Sodiq va haq Shohid, Xudo yaratgan borliqning Asoschisi, Omin deb nom olgan Zot shunday demoqda:</div>
  <div id="15"><sup><a href="https://www.kitobook.com/compare/book/66/03/15/" title="сравнение переводов, параллельные ссылки">15</a></sup> Sening ishlaringni bilaman, sen na sovuq va na issiqsan. Eh, qani edi yo sovuq, yo issiq bo‘lsang!</div>
  <div id="16"><sup><a href="https://www.kitobook.com/compare/book/66/03/16/" title="сравнение переводов, параллельные ссылки">16</a></sup> Sen issiq ham, sovuq ham emas, balki iliq bo‘lganing uchun Men seni qusib yuboraman.</div>
  <div id="17"><sup><a href="https://www.kitobook.com/compare/book/66/03/17/" title="сравнение переводов, параллельные ссылки">17</a></sup> Sen: “Boyman, o‘zimga to‘qman, hech narsadan kam–ko‘stim yo‘q”, — deysan. Aslida esa ayanchli, achinarli ahvolda ekaningni, qashshoq, ko‘r va yalang‘och ekaningni bilmaysan!</div>
  <div id="18"><sup><a href="https://www.kitobook.com/compare/book/66/03/18/" title="сравнение переводов, параллельные ссылки">18</a></sup> Senga maslahat beraman: boyishing uchun Mendan olovda toblangan oltinni sotib ol. Sharmandali yalang‘ochligingni yopish uchun egningga oq kiyim, ko‘rishing uchun ko‘zlaringga surtadigan malhamni Mendan sotib ol.</div>
  <div id="19"><sup><a href="https://www.kitobook.com/compare/book/66/03/19/" title="сравнение переводов, параллельные ссылки">19</a></sup> Men kimni sevsam, aybini ko‘rsataman, tarbiyalayman. Shunday ekan, shijoatli bo‘l, gunohlaring uchun tavba qil.</div>
  <div id="20"><sup><a href="https://www.kitobook.com/compare/book/66/03/20/" title="сравнение переводов, параллельные ссылки">20</a></sup> Mana, Men eshik oldida turib, taqillatyapman. Kim ovozimni eshitib eshikni ochsa, Men o‘shaning oldiga kiraman. Men u bilan va u Men bilan ovqatni baham ko‘ramiz.</div>
  <div id="21"><sup><a href="https://www.kitobook.com/compare/book/66/03/21/" title="сравнение переводов, параллельные ссылки">21</a></sup> G‘olib kelganlarni Men yonimda, taxtimda o‘tirishga haqli qilaman. Zotan Men ham g‘olib kelganimda Otam bilan birga Uning taxtida o‘tirdim.</div>
  <div id="22"><sup><a href="https://www.kitobook.com/compare/book/66/03/22/" title="сравнение переводов, параллельные ссылки">22</a></sup> Kimning qulog‘i bo‘lsa, Ruhning jamoatlarga aytayotgan gaplarini eshitsin.”</div>
</div>