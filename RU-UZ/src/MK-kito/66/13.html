<div itemprop="articleBody" class="text">
  <div id="1"><sup><a href="https://www.kitobook.com/compare/book/66/13/1/" title="сравнение переводов, параллельные ссылки">1</a></sup> Ajdaho dengizning qum sohiliga borib turdi. To‘satdan men dengizdan bir mahluq chiqib kelganini ko‘rdim. Uning yettita boshi va o‘nta shoxi bor edi. Har bir shoxiga bittadan toj kiydirilgan, har bir boshiga esa kufrona nom yozilgandi.</div>
  <div id="2"><sup><a href="https://www.kitobook.com/compare/book/66/13/2/" title="сравнение переводов, параллельные ссылки">2</a></sup> Men ko‘rgan bu mahluq qoplonga o‘xshardi. Oyoqlari ayiqning oyog‘iga, og‘zi esa sherning og‘ziga o‘xshar edi. Ajdaho bu mahluqqa o‘z qudrati, taxti va buyuk hokimiyatini berdi.</div>
  <div id="3"><sup><a href="https://www.kitobook.com/compare/book/66/13/3/" title="сравнение переводов, параллельные ссылки">3</a></sup> Mahluqning boshlaridan biri davolab bo‘lmaydigan darajada qattiq yaralangan edi. Ammo uning bu yarasi sog‘ayib qoldi. Shunda butun jahon hayratda qolib, mahluqqa ergashdi. Odamlar ajdahoga sajda qilishdi, chunki ajdaho mahluqqa o‘z hokimiyatini berdi.</div>
  <div id="4"><sup><a href="https://www.kitobook.com/compare/book/66/13/4/" title="сравнение переводов, параллельные ссылки">4</a></sup> Ular mahluqqa ham sajda qilib shunday deb aytishardi: “Kim ham bu mahluqqa teng kelardi?! Kim ham unga qarshi chiqa olardi?!”</div>
  <div id="5"><sup><a href="https://www.kitobook.com/compare/book/66/13/5/" title="сравнение переводов, параллельные ссылки">5</a></sup> Mahluqqa takabburona va kufrona so‘zlar sochadigan og‘iz berildi. Unga qirq ikki oy davomida hukmronlik qilish huquqi berildi.</div>
  <div id="6"><sup><a href="https://www.kitobook.com/compare/book/66/13/6/" title="сравнение переводов, параллельные ссылки">6</a></sup> Mahluq kufr ketib, Xudoni va Xudoning nomini la’natladi. U Xudo yashaydigan makonga va osmonda yashaydigan har bir mavjudotga la’natlar yog‘dirdi.</div>
  <div id="7"><sup><a href="https://www.kitobook.com/compare/book/66/13/7/" title="сравнение переводов, параллельные ссылки">7</a></sup> Unga Xudoning azizlariga qarshi jang qilish va ularni yengish uchun izn berildi. Unga har bir qabila, elat, millat va xalq ustidan hokimiyat berildi.</div>
  <div id="8"><sup><a href="https://www.kitobook.com/compare/book/66/13/8/" title="сравнение переводов, параллельные ссылки">8</a></sup> Bu dunyoga qarashli odamlarning hammasi mahluqqa sajda qilishadi. Dunyo yaratilganidan beri bu odamlarning ismlari bo‘g‘izlangan Qo‘zining hayot kitobiga yozilmagan.</div>
  <div id="9"><sup><a href="https://www.kitobook.com/compare/book/66/13/9/" title="сравнение переводов, параллельные ссылки">9</a></sup> Kimning qulog‘i bo‘lsa eshitsin!</div>
  <div id="10"><sup><a href="https://www.kitobook.com/compare/book/66/13/10/" title="сравнение переводов, параллельные ссылки">10</a></sup> Hamma peshanasidagini ko‘radi: Ba’zilar asirlikka tushib, surgunga ketadi. Ba’zilar qilichdan o‘tkaziladi, Bu vaziyat Xudo azizlaridan sabr–toqatu imonni talab qiladi.</div>
  <div id="11"><sup><a href="https://www.kitobook.com/compare/book/66/13/11/" title="сравнение переводов, параллельные ссылки">11</a></sup> Bundan so‘ng men yerdan chiqayotgan boshqa bir mahluqni ko‘rdim. Uning ikki shoxi qo‘chqorning shoxlariga o‘xshardi, u ajdahoday gapirardi.</div>
  <div id="12"><sup><a href="https://www.kitobook.com/compare/book/66/13/12/" title="сравнение переводов, параллельные ссылки">12</a></sup> U birinchi mahluqqa xizmat qilib, uning butun hokimiyatini ishga solardi. Butun yer yuzi va u yerda yashaganlar yarasi tuzalgan birinchi mahluqqa sajda qilsin, deb ularni majburlardi.</div>
  <div id="13"><sup><a href="https://www.kitobook.com/compare/book/66/13/13/" title="сравнение переводов, параллельные ссылки">13</a></sup> Bu ikkinchi mahluq buyuk va mo‘jizali alomatlar ko‘rsatdi. U hatto hammaning ko‘zi oldida osmondan yerga olov tushirdi.</div>
  <div id="14"><sup><a href="https://www.kitobook.com/compare/book/66/13/14/" title="сравнение переводов, параллельные ссылки">14</a></sup> Birinchi mahluqning nomidan bu mo‘jizali alomatlarni ko‘rsatishga unga izn berilgandi. Bu alomatlari bilan u yer yuzidagi odamlarni yo‘ldan ozdirdi. U odamlarga: “Qilichdan yaralangan, ammo sog‘ qolgan mahluqning tasvirini yasanglar”, deb buyurdi.</div>
  <div id="15"><sup><a href="https://www.kitobook.com/compare/book/66/13/15/" title="сравнение переводов, параллельные ссылки">15</a></sup> Unga mahluqning tasviriga jon ato etish qudrati berilgandi. Mahluq tasviri tilga kirdi va o‘ziga sajda qilmaganlarning hammasini o‘ldirtirdi.</div>
  <div id="16"><sup><a href="https://www.kitobook.com/compare/book/66/13/16/" title="сравнение переводов, параллельные ссылки">16</a></sup> U hammani — kattayu kichikni, boyu kambag‘alni, qulu erkin odamni majburlab, ularning o‘ng qo‘li yoki peshanasiga tamg‘a bostirdi.</div>
  <div id="17"><sup><a href="https://www.kitobook.com/compare/book/66/13/17/" title="сравнение переводов, параллельные ссылки">17</a></sup> Kimda mahluqning tamg‘asi bo‘lmasa, u mutlaqo oldi–sotdi qilolmasdi. Tamg‘ada mahluqning nomi yoki nomining soni yozilardi.</div>
  <div id="18"><sup><a href="https://www.kitobook.com/compare/book/66/13/18/" title="сравнение переводов, параллельные ссылки">18</a></sup> Bunda hikmat bor. Aqli yetgan odam mahluqning sonini hisoblab chiqsin, chunki bu son — ma’lum bir insonni bildiradigan sondir. Uning soni 666.</div>
</div>