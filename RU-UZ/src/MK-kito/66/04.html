<div itemprop="articleBody" class="text">
  <div id="1"><sup><a href="https://www.kitobook.com/compare/book/66/04/1/" title="сравнение переводов, параллельные ссылки">1</a></sup> Shundan keyin men osmonda lang ochiq bir eshikni ko‘rdim. Ilgari menga gapirgan karnay sadosiga o‘xshash o‘sha ovoz yana eshitildi. U shunday dedi: “Bu yoqqa chiq, bundan keyin nima yuz berishini senga ko‘rsataman.”</div>
  <div id="2"><sup><a href="https://www.kitobook.com/compare/book/66/04/2/" title="сравнение переводов, параллельные ссылки">2</a></sup> Shu payt Muqaddas Ruh meni qamrab oldi. Men osmonda turgan bir taxtni ko‘rdim, unda bir Zot o‘tirar edi.</div>
  <div id="3"><sup><a href="https://www.kitobook.com/compare/book/66/04/3/" title="сравнение переводов, параллельные ссылки">3</a></sup> O‘tirgan Zotning qiyofasi qimmatbaho yashma va la’l toshlariday yarqirardi. Taxt atrofida zumrad tusidagi kamalak jilvalanardi.</div>
  <div id="4"><sup><a href="https://www.kitobook.com/compare/book/66/04/4/" title="сравнение переводов, параллельные ссылки">4</a></sup> Taxtning tevaragida yana yigirma to‘rtta taxt turardi. Bu taxtlarda oq kiyim kiygan, boshlarida oltin tojlari bo‘lgan yigirma to‘rt nafar oqsoqol o‘tirar edi.</div>
  <div id="5"><sup><a href="https://www.kitobook.com/compare/book/66/04/5/" title="сравнение переводов, параллельные ссылки">5</a></sup> Taxtdan chaqmoq chaqardi, momaqaldiroqning gulduros sadosi kelardi. Taxt oldida Xudoning yetti ruhi bo‘lgan yettita mash’al yonib turardi.</div>
  <div id="6"><sup><a href="https://www.kitobook.com/compare/book/66/04/6/" title="сравнение переводов, параллельные ссылки">6</a></sup> Taxtning oldida shisha dengizga o‘xshash billurday tiniq bir narsa bor edi. Taxtning atrofida to‘rtta jonli mavjudot turar edi, ularning oldi va orqasi ko‘zlar bilan qoplangan edi.</div>
  <div id="7"><sup><a href="https://www.kitobook.com/compare/book/66/04/7/" title="сравнение переводов, параллельные ссылки">7</a></sup> Birinchi mavjudot sherga, ikkinchisi buqaga o‘xshar edi, uchinchi mavjudotning yuzi odamning yuziga, to‘rtinchisi esa uchayotgan burgutga o‘xshar edi.</div>
  <div id="8"><sup><a href="https://www.kitobook.com/compare/book/66/04/8/" title="сравнение переводов, параллельные ссылки">8</a></sup> Bu to‘rtta mavjudotning har birida oltitadan qanoti bor edi. Ularning hamma yog‘i ko‘zlar bilan qoplangan edi, hatto qanotlarining tagida ham ko‘zlari bor edi. Ular kechayu kunduz tinmay shunday so‘zlarni takrorlar edilar: “Muqaddasdir, muqaddasdir, Muqaddasdir Qodir Xudo — Egamiz. U bor bo‘lgan, hozir ham bor, Kelajakda ham bor bo‘lar!”</div>
  <div id="9"><sup><a href="https://www.kitobook.com/compare/book/66/04/9/" title="сравнение переводов, параллельные ссылки">9</a></sup> Mavjudotlar taxtda O‘tirganni, to abad barhayot Zotni ulug‘lashardi, izzat–ikrom ko‘rsatib, shukronalar aytishardi.</div>
  <div id="10"><sup><a href="https://www.kitobook.com/compare/book/66/04/10/" title="сравнение переводов, параллельные ссылки">10</a></sup> Shunda yigirma to‘rt nafar oqsoqol taxtdagi to abad barhayot Zot oldida yerga muk tushib, sajda qilishardi. Tojlarini taxt oldiga qo‘yib, shunday deyishardi:</div>
  <div id="11"><sup><a href="https://www.kitobook.com/compare/book/66/04/11/" title="сравнение переводов, параллельные ссылки">11</a></sup> “Yo Egamiz, yo Xudoyimiz! Sen qudratlisan! Ulug‘vorligu izzatga Sen loyqsan! Zero, butun borliqni Sen yaratgansan, Hamma narsa Sening irodang ila vujudga keldi, yaratildi.”</div>
</div>