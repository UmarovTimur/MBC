<div itemprop="articleBody" class="text">
  <div id="1"><sup><a href="https://www.kitobook.com/compare/book/08/03/1/" title="сравнение переводов, параллельные ссылки">1</a></sup> Oradan ma’lum vaqt o‘tgach, Rutga qaynanasi Naima shunday dedi: — Qizim, birortasi bilan ro‘zg‘or qilsang, o‘zingga yaxshi bo‘larmidi. Men senga qayliq topib berishim lozim.</div>
  <div id="2"><sup><a href="https://www.kitobook.com/compare/book/08/03/2/" title="сравнение переводов, параллельные ссылки">2</a></sup> O‘sha Bo‘az bizning qarindoshimiz, sen uning cho‘rilari bilan birga bo‘lgan eding–ku. Bilasanmi, shu kuni kechqurun u xirmonda arpasini yanchiydi.</div>
  <div id="3"><sup><a href="https://www.kitobook.com/compare/book/08/03/3/" title="сравнение переводов, параллельные ссылки">3</a></sup> Endi sen yuvinib–taranib, chiroyli kiyimlaringni kiy, keyin xirmonga bor. Lekin Bo‘az yeb–ichib bo‘lmaguncha, unga ko‘rinma.</div>
  <div id="4"><sup><a href="https://www.kitobook.com/compare/book/08/03/4/" title="сравнение переводов, параллельные ссылки">4</a></sup> U uxlashga yotganda, yotgan joyini bilib olgin–da, so‘ng borib oyoq tomonini ochib, o‘sha yerda yot. Nima qilishni uning o‘zi aytadi.</div>
  <div id="5"><sup><a href="https://www.kitobook.com/compare/book/08/03/5/" title="сравнение переводов, параллельные ссылки">5</a></sup> Rut qaynanasiga: — Hammasini aytganingizday qilaman, — dedi.</div>
  <div id="6"><sup><a href="https://www.kitobook.com/compare/book/08/03/6/" title="сравнение переводов, параллельные ссылки">6</a></sup> Rut xirmonga jo‘nadi. Yetib kelib, qaynanasi aytganday qildi.</div>
  <div id="7"><sup><a href="https://www.kitobook.com/compare/book/08/03/7/" title="сравнение переводов, параллельные ссылки">7</a></sup> Bo‘az yeb–ichdi, vaqti chog‘ bo‘ldi. So‘ng g‘aram yoniga borib yonboshladi– da, uxlab qoldi. Rut ohista kelib, uning oyoq tomonini ochib, yotdi.</div>
  <div id="8"><sup><a href="https://www.kitobook.com/compare/book/08/03/8/" title="сравнение переводов, параллельные ссылки">8</a></sup> Yarim kechasi Bo‘az cho‘chib uyg‘onib ketdi. Qarasa, oyoq tomonida bir ayol yotibdi.</div>
  <div id="9"><sup><a href="https://www.kitobook.com/compare/book/08/03/9/" title="сравнение переводов, параллельные ссылки">9</a></sup> — Kimsan? — deb so‘radi ayoldan. Rut unga: — Sizning cho‘ringiz Rutman. Cho‘ringizni panohingizga olsangiz, axir, siz bizning oilamizni panohingizga olishga burchli odamsiz, — dedi.</div>
  <div id="10"><sup><a href="https://www.kitobook.com/compare/book/08/03/10/" title="сравнение переводов, параллельные ссылки">10</a></sup> Bo‘az Rutga dedi: — Seni Xudo yorlaqasin, qizim. Sening bu safargi oilangga qilgan sadoqating oldingisidan ham a’lodir. Sen kambag‘al yoki boyvachcha yigitlarning ortidan chopmading.</div>
  <div id="11"><sup><a href="https://www.kitobook.com/compare/book/08/03/11/" title="сравнение переводов, параллельные ссылки">11</a></sup> Endi sen xavotirlanma, qizim. Aytganlaringning hammasini muhayyo qilaman. Butun shahar xalqi sening olijanob ayol ekanligingni biladi.</div>
  <div id="12"><sup><a href="https://www.kitobook.com/compare/book/08/03/12/" title="сравнение переводов, параллельные ссылки">12</a></sup> To‘g‘ri, men sizlarning oilangizni panohimga olishga burchli odamman, lekin bu ishga mendan ham yaqinrog‘i bor.</div>
  <div id="13"><sup><a href="https://www.kitobook.com/compare/book/08/03/13/" title="сравнение переводов, параллельные ссылки">13</a></sup> Shu kecha o‘tsin, yotaver. Agar ertaga u kishi senga nisbatan o‘z burchini o‘tamoqchi bo‘lsa, mayli, seni olaversin. Bordi–yu, o‘z burchini o‘tashni xohlamasa, men o‘z zimmamga olaman. Xudo haqi, men o‘z zimmamga olaman. Ertalabgacha uxlayver.</div>
  <div id="14"><sup><a href="https://www.kitobook.com/compare/book/08/03/14/" title="сравнение переводов, параллельные ссылки">14</a></sup> Rut Bo‘azning oyoq tomonida sahargacha uxladi. Ko‘z ko‘rmaydigan, g‘ira–shira tong paytida Rut o‘rnidan turdi. Bo‘az “Xirmonga uning kelganini odamlar bilmay qo‘ya qolishsin”, deb,</div>
  <div id="15"><sup><a href="https://www.kitobook.com/compare/book/08/03/15/" title="сравнение переводов, параллельные ссылки">15</a></sup> Rutga: — Sholro‘molingni ochib, ushlab tur, — dedi. Rut sholro‘molini ochib ushlab turdi. Bo‘az esa olti tog‘ora arpa o‘lchab, sholro‘molga soldi va orqasiga ko‘tartirib qo‘ydi. Keyin o‘zi shaharga jo‘nab ketdi.</div>
  <div id="16"><sup><a href="https://www.kitobook.com/compare/book/08/03/16/" title="сравнение переводов, параллельные ссылки">16</a></sup> Rut esa qaynanasi oldiga qaytdi. Qaynanasi undan: — Nima bo‘ldi, qizim? — deb so‘radi. Bo‘az Rutga qanday munosabatda bo‘lgan bo‘lsa, hammasini Rut qaynanasiga aytib berdi.</div>
  <div id="17"><sup><a href="https://www.kitobook.com/compare/book/08/03/17/" title="сравнение переводов, параллельные ссылки">17</a></sup> — U, qaynanangning oldiga quruq qo‘l bilan borma, deb mana bu olti tog‘ora arpani ham berib yubordi, — dedi Rut.</div>
  <div id="18"><sup><a href="https://www.kitobook.com/compare/book/08/03/18/" title="сравнение переводов, параллельные ссылки">18</a></sup> Qaynanasi Rutga dedi: — Qizim, bu ishlar nima bilan tugaydi, hali bilmaysan, — dedi. — Kutib turgin–chi, u bu ishni bugunoq oxiriga yetkazmay qo‘ymasa kerak.</div>
</div>