<div itemprop="articleBody" class="text">
  <div id="1"><sup><a href="https://www.kitobook.com/compare/book/08/04/1/" title="сравнение переводов, параллельные ссылки">1</a></sup> Bo‘az shahar darvozasiga chiqib, o‘tirdi. O‘sha payt Bo‘az aytgan yaqin qarindoshi yonginasidan o‘tib qoldi. Bo‘az uning ismini aytib chaqirib: — Bu yoqqa keling, o‘tiring, birodarim, — dedi. Qarindoshi yaqin kelib o‘tirdi.</div>
  <div id="2"><sup><a href="https://www.kitobook.com/compare/book/08/04/2/" title="сравнение переводов, параллельные ссылки">2</a></sup> Bo‘az shahar oqsoqollaridan o‘n kishini guvohlikka chaqirib: — Shu yerda o‘tiringlar! — dedi. Ular kelib o‘tirishdi.</div>
  <div id="3"><sup><a href="https://www.kitobook.com/compare/book/08/04/3/" title="сравнение переводов, параллельные ссылки">3</a></sup> Bo‘az qarindoshiga dedi: — Mo‘ab yurtidan qaytib kelgan Naima bor–ku, u Elimalek akamizning dalasini sotmoqchi.</div>
  <div id="4"><sup><a href="https://www.kitobook.com/compare/book/08/04/4/" title="сравнение переводов, параллельные ссылки">4</a></sup> Men shu yerda o‘tirganlar va qavmim oqsoqollari huzurida o‘sha dalani sotib olasizmi, yo‘qmi, bilay dedim. Agar siz qarindoshlik burchingizni o‘tashni xohlasangiz, mayli, sotib olavering. Bordi–yu, xohlamasangiz, ayting, men bilayin. Chunki bu burchni o‘tash birinchi navbatda sizga tushadi. Sizdan keyin navbat meniki bo‘ladi. U kishi: — Qarindoshlik burchimni men o‘tayman, — dedi.</div>
  <div id="5"><sup><a href="https://www.kitobook.com/compare/book/08/04/5/" title="сравнение переводов, параллельные ссылки">5</a></sup> Bo‘az dedi: — Xo‘p. Lekin siz Naimaning dalasini xarid qilganingizda, dala bilan birga marhumning bevasi Mo‘ablik Rutni ham olishingiz kerak. Chunki marhumning nomi o‘z mulkidan yo‘qolib ketmasligi shart.</div>
  <div id="6"><sup><a href="https://www.kitobook.com/compare/book/08/04/6/" title="сравнение переводов, параллельные ссылки">6</a></sup> Shunda qarindoshi Bo‘azga: — Unday bo‘lsa, men uni ololmayman, aks holda o‘zimning mulkimni xavfga qo‘ygan bo‘laman. Zimmamdagi qarindoshlik burchimni siz o‘tayvering, mening ilojim yo‘q, — dedi.</div>
  <div id="7"><sup><a href="https://www.kitobook.com/compare/book/08/04/7/" title="сравнение переводов, параллельные ссылки">7</a></sup> Ilgari Isroilda qarindoshlik burchini o‘tamoqchi yoki mol–mulkini almashtirmoqchi bo‘lsalar, dalil–isbot tariqasida bittasi chorig‘ini yechib, ikkinchisiga berardi. Mana shu odat Isroilda qonuniy guvohlik o‘rnini bosardi.</div>
  <div id="8"><sup><a href="https://www.kitobook.com/compare/book/08/04/8/" title="сравнение переводов, параллельные ссылки">8</a></sup> Shunday qilib, qarindoshi Bo‘azga: — O‘zingiz sotib olavering, — dedi–da, chorig‘ini yechib berdi.</div>
  <div id="9"><sup><a href="https://www.kitobook.com/compare/book/08/04/9/" title="сравнение переводов, параллельные ссылки">9</a></sup> Shundan keyin Bo‘az oqsoqollarga va o‘sha yerdagi boshqa odamlarga murojaat qildi: — Sizlar guvohsiz: men bugun Elimalekdan Xilyon va Maxlo‘nga qolgan hamma mulkni Naimadan sotib olyapman.</div>
  <div id="10"><sup><a href="https://www.kitobook.com/compare/book/08/04/10/" title="сравнение переводов, параллельные ссылки">10</a></sup> Yana Maxlo‘nning xotini Mo‘ablik Rutni ham o‘z nikohimga olyapman, toki marhumning nomi o‘z mulkida qolsin, birodarlari orasida va kindik qoni to‘kilgan yurtida nomi yo‘qolib ketmasin. Bugun sizlar bunga guvoh bo‘lib turibsizlar.</div>
  <div id="11"><sup><a href="https://www.kitobook.com/compare/book/08/04/11/" title="сравнение переводов, параллельные ссылки">11</a></sup> Shunda shahar darvozasi yonida turgan odamlar va oqsoqollar: — Biz guvohmiz, — dedilar. — Egamiz sening xonadoningga keladigan ayolni Rohila va Leaxday qilsin, ana o‘sha bibilardan Isroil xalqi bino bo‘lgan. Efratda boyliklar egasi bo‘lgin, Baytlahmda noming ulug‘ bo‘lgay.</div>
  <div id="12"><sup><a href="https://www.kitobook.com/compare/book/08/04/12/" title="сравнение переводов, параллельные ссылки">12</a></sup> Sening xonadoning Tamaraning Yahudoga tug‘ib bergan o‘g‘li bobomiz Paraz xonadoniday barakali bo‘lsin. Egamiz mana shu juvon orqali senga o‘shanday buyuk nasl ato etsin.</div>
  <div id="13"><sup><a href="https://www.kitobook.com/compare/book/08/04/13/" title="сравнение переводов, параллельные ссылки">13</a></sup> Shunday qilib, Bo‘az Rutga uylandi. Ular turmush qurib, bir yostiqqa bosh qo‘yishdi. Egamizning marhamati bilan Rut homilador bo‘lib, o‘g‘il tug‘di.</div>
  <div id="14"><sup><a href="https://www.kitobook.com/compare/book/08/04/14/" title="сравнение переводов, параллельные ссылки">14</a></sup> Ayollar Naimaga aytishdi: — Egamizga hamdu sanolar bo‘lsin! U bugun senga g‘amxo‘rlik qiladigan nevara berdi, merosxo‘rsiz qoldirmadi. Merosxo‘ringning nomi Isroilda ulug‘ bo‘lsin.</div>
  <div id="15"><sup><a href="https://www.kitobook.com/compare/book/08/04/15/" title="сравнение переводов, параллельные ссылки">15</a></sup> U tufayli hayoting yana shodlikka to‘ladi, qariganingda suyanchig‘ing bo‘ladi. Chunki bu o‘g‘ilni seni yaxshi ko‘radigan, sen uchun hatto yetti o‘g‘ildan ham a’lo bo‘lgan kelining tug‘di.</div>
  <div id="16"><sup><a href="https://www.kitobook.com/compare/book/08/04/16/" title="сравнение переводов, параллельные ссылки">16</a></sup> Naima chaqaloqni o‘ziga oldi, bir dam bag‘ridan uzmadi. O‘zi enagalik qildi.</div>
  <div id="17"><sup><a href="https://www.kitobook.com/compare/book/08/04/17/" title="сравнение переводов, параллельные ссылки">17</a></sup> Qo‘shni ayollar: “Naima uchun o‘g‘il tug‘ildi”, deb chaqaloqqa Obid ismini berdilar. Obid Dovudning padari buzrukvori Essayning otasi bo‘ldi.</div>
  <div id="18"><sup><a href="https://www.kitobook.com/compare/book/08/04/18/" title="сравнение переводов, параллельные ссылки">18</a></sup> Parazdan Dovudgacha bo‘lgan avlod–ajdod quyidagicha: Parazdan Xazron bunyod bo‘ldi.</div>
  <div id="19"><sup><a href="https://www.kitobook.com/compare/book/08/04/19/" title="сравнение переводов, параллельные ссылки">19</a></sup> Xazrondan Ram bunyod bo‘ldi. Ramdan Ominadov bunyod bo‘ldi.</div>
  <div id="20"><sup><a href="https://www.kitobook.com/compare/book/08/04/20/" title="сравнение переводов, параллельные ссылки">20</a></sup> Ominadovdan Naxsho‘n bunyod bo‘ldi. Naxsho‘ndan Salmo‘n bunyod bo‘ldi.</div>
  <div id="21"><sup><a href="https://www.kitobook.com/compare/book/08/04/21/" title="сравнение переводов, параллельные ссылки">21</a></sup> Salmo‘ndan Bo‘az bunyod bo‘ldi. Bo‘azdan Obid bunyod bo‘ldi.</div>
  <div id="22"><sup><a href="https://www.kitobook.com/compare/book/08/04/22/" title="сравнение переводов, параллельные ссылки">22</a></sup> Obiddan Essay bunyod bo‘ldi. Essaydan Dovud bunyod bo‘ldi.</div>
</div>