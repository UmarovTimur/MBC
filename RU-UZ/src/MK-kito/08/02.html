<div itemprop="articleBody" class="text">
  <div id="1"><sup><a href="https://www.kitobook.com/compare/book/08/02/1/" title="сравнение переводов, параллельные ссылки">1</a></sup> Naimaning Bo‘az degan qarindoshi bo‘lib, anchagina obro‘li, badavlat odam edi. U Naimaning marhum eri Elimalek urug‘idan edi.</div>
  <div id="2"><sup><a href="https://www.kitobook.com/compare/book/08/02/2/" title="сравнение переводов, параллельные ссылки">2</a></sup> Bir kuni Mo‘ablik Rut Naimaga: — Men dalaga bormoqchi edim. Kim iltifot ko‘rsatsa, o‘sha daladan boshoq terib kelardim, — dedi. — Mayli, boraver, qizim, — dedi Naima.</div>
  <div id="3"><sup><a href="https://www.kitobook.com/compare/book/08/02/3/" title="сравнение переводов, параллельные ссылки">3</a></sup> Rut ketdi. Dalaga yetib kelib, o‘roqchilarning orqasidan to‘kilgan boshoqlarni tera boshladi. Qarangki, bu dala Elimalekning qarindoshi Bo‘azniki ekan.</div>
  <div id="4"><sup><a href="https://www.kitobook.com/compare/book/08/02/4/" title="сравнение переводов, параллельные ссылки">4</a></sup> Bir payt Baytlahmdan Bo‘az kelib qoldi. U o‘roqchilarga: — Hormanglar, Xudo sizlarga yor bo‘lsin! — dedi. Ular ham: — Bor bo‘ling, Xudo umringizga baraka bersin! — deb javob qaytarishdi.</div>
  <div id="5"><sup><a href="https://www.kitobook.com/compare/book/08/02/5/" title="сравнение переводов, параллельные ссылки">5</a></sup> Bo‘az o‘roqchilar nazoratchisiga Rutni ko‘rsatib: — Bu juvon kim? — deb so‘radi.</div>
  <div id="6"><sup><a href="https://www.kitobook.com/compare/book/08/02/6/" title="сравнение переводов, параллельные ссылки">6</a></sup> O‘roqchilar nazoratchisi: — Bu o‘sha Mo‘ablik musofir, — dedi, — Naima bilan birga Mo‘ab yurtidan kelgan.</div>
  <div id="7"><sup><a href="https://www.kitobook.com/compare/book/08/02/7/" title="сравнение переводов, параллельные ссылки">7</a></sup> U: “Men o‘roqchilar orqasidan yurib, to‘kilgan boshoqlarni terib olsam”, deb so‘ragan edi. Tong saharda kelib shu choqqacha tinmay dalada ishladi. Hozirgina chaylada bir oz dam olgani o‘tirdi.</div>
  <div id="8"><sup><a href="https://www.kitobook.com/compare/book/08/02/8/" title="сравнение переводов, параллельные ссылки">8</a></sup> Bo‘az Rutga: — Menga qara, qizim, — dedi, — boshoq terish uchun boshqa dalaga bormay qo‘ya qol. Shu yerda mening cho‘rilarim bilan birga yuraver.</div>
  <div id="9"><sup><a href="https://www.kitobook.com/compare/book/08/02/9/" title="сравнение переводов, параллельные ссылки">9</a></sup> Sen faqat xizmatkorlarim bug‘doy o‘rayotgan dalada bo‘l, ularning orqasidan yuraver. Xizmatkorlarimga tayinlab qo‘yaman, senga indashmaydi. Chanqasang, anavi idishlarda suv bor. Quduqdan xizmatkorlarim tortib olgan, ichaver!</div>
  <div id="10"><sup><a href="https://www.kitobook.com/compare/book/08/02/10/" title="сравнение переводов, параллельные ссылки">10</a></sup> Rut yer o‘pguday bo‘lib ta’zim qildi: — Nechun nazaringizga tushib, shunchalik mehringizga sazovor bo‘ldim? Men axir, kelgindi bo‘lsam, siz menga shu qadar e’tibor beryapsiz, — dedi u Bo‘azga.</div>
  <div id="11"><sup><a href="https://www.kitobook.com/compare/book/08/02/11/" title="сравнение переводов, параллельные ссылки">11</a></sup> Bo‘az shunday javob berdi: — Ering o‘lgandan keyin qaynanangga qanday munosabatda bo‘lganingni menga aytib berishdi. Sen ota–onangni, yurtingni tashlab, ilgari o‘zingga begona bo‘lgan xalq orasida yashashga kelding.</div>
  <div id="12"><sup><a href="https://www.kitobook.com/compare/book/08/02/12/" title="сравнение переводов, параллельные ссылки">12</a></sup> Yaxshiliklaring uchun Egamdan qaytsin. Sen panoh istab kelgan Isroil xalqining Xudosi — Egamdan senga to‘liq mukofot bo‘lsin.</div>
  <div id="13"><sup><a href="https://www.kitobook.com/compare/book/08/02/13/" title="сравнение переводов, параллельные ссылки">13</a></sup> — Sizning mehringizga sazovor bo‘layin, to‘ram! — dedi Rut. — Siz menday cho‘ringizning dilidagi armonlarini gapirib, tasalli berdingiz. Lekin men sizning cho‘rilaringizdan birontasi emasman–ku.</div>
  <div id="14"><sup><a href="https://www.kitobook.com/compare/book/08/02/14/" title="сравнение переводов, параллельные ссылки">14</a></sup> Tushlik payti bo‘lganda Bo‘az Rutga: — Bu yoqqa kel, nondan ol, musallasga botirib yegin, — dedi. Rut xizmatkorlar yonidan joy oldi. Bo‘az unga qovurilgan donlardan uzatdi. Rut to‘ydi va ozroq orttirib ham qoldirdi.</div>
  <div id="15"><sup><a href="https://www.kitobook.com/compare/book/08/02/15/" title="сравнение переводов, параллельные ссылки">15</a></sup> So‘ngra Rut yana boshoq terib olay, deb o‘rnidan turib nariga ketdi. Bo‘az xizmatkorlariga shunday buyruq berdi: — U bog‘lamlar orasidan ham terib olaversin, zinhor xafa qila ko‘rmanglar.</div>
  <div id="16"><sup><a href="https://www.kitobook.com/compare/book/08/02/16/" title="сравнение переводов, параллельные ссылки">16</a></sup> Hatto bog‘lamdan atayin tashlab qoldirib ketinglar. U terib olsin, uni koyimanglar.</div>
  <div id="17"><sup><a href="https://www.kitobook.com/compare/book/08/02/17/" title="сравнение переводов, параллельные ссылки">17</a></sup> Shunday qilib, Rut qosh qorayguncha dalada boshoq terdi, terganlarini yanchidi. U yanchgan arpa bir tog‘oradan ko‘proq chiqdi.</div>
  <div id="18"><sup><a href="https://www.kitobook.com/compare/book/08/02/18/" title="сравнение переводов, параллельные ссылки">18</a></sup> Donni ko‘tarib, shaharga jo‘nadi. U terib kelgan donni qaynanasiga ko‘rsatdi. Rut o‘zi to‘ygandan so‘ng orttirib qoldirgan qovurilgan donlarni qaynanasiga berdi.</div>
  <div id="19"><sup><a href="https://www.kitobook.com/compare/book/08/02/19/" title="сравнение переводов, параллельные ссылки">19</a></sup> Qaynanasi Rutdan so‘radi: — Qayda ishlading? Kimning dalasidan boshoq terding bugun? Senga yordam ko‘rsatganni Xudo yorlaqasin! Rut kimnikida ishlaganini qaynanasiga aytdi: — Bugun men ishlagan dalaning egasi Bo‘az degan odam ekan, — dedi.</div>
  <div id="20"><sup><a href="https://www.kitobook.com/compare/book/08/02/20/" title="сравнение переводов, параллельные ссылки">20</a></sup> Naima keliniga: — Uni Xudo yorlaqasin! — dedi hayajonlanib. — Tiriklarga, ham marhumlarga sodiq qolib, marhamatini darig‘ tutmabdi. So‘ng: — U kishi bizning yaqin qarindoshlarimizdan, oilamizni o‘z panohiga olishga burchli odamlardan, — deb qo‘shib qo‘ydi.</div>
  <div id="21"><sup><a href="https://www.kitobook.com/compare/book/08/02/21/" title="сравнение переводов, параллельные ссылки">21</a></sup> Mo‘ablik Rut ham qo‘shimcha qildi: — U menga hatto, dalamda o‘rim–terim tugamaguncha, mening xizmatkorlarim bilan birga yuraver, deb aytdi.</div>
  <div id="22"><sup><a href="https://www.kitobook.com/compare/book/08/02/22/" title="сравнение переводов, параллельные ссылки">22</a></sup> Naima keliniga: — Yaxshi, qizim, sen uning cho‘ri qizlari bilan yuraver. Begona dalaga borsang, senga ozor berishlari mumkin, — dedi.</div>
  <div id="23"><sup><a href="https://www.kitobook.com/compare/book/08/02/23/" title="сравнение переводов, параллельные ссылки">23</a></sup> Shu tariqa Rut arpa va bug‘doy o‘rimi tugagunga qadar Bo‘azning cho‘ri qizlari yonida boshoq terib yurar, qaynanasi bilan birga yashardi.</div>
</div>