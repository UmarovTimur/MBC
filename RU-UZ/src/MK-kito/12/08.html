<div itemprop="articleBody" class="text">
  <div id="1"><sup><a href="https://www.kitobook.com/compare/book/12/08/1/" title="сравнение переводов, параллельные ссылки">1</a></sup> Elishay o‘zi tiriltirgan bolaning onasiga shunday degan edi: — Tur o‘rningdan, o‘zing va xonadoning ahli bilan birga jo‘na. Qayerda yashay olsang, o‘sha yerda yashayver, chunki Egamiz yurtga yetti yil qahatchilik yuborishga qaror qildi.</div>
  <div id="2"><sup><a href="https://www.kitobook.com/compare/book/12/08/2/" title="сравнение переводов, параллельные ссылки">2</a></sup> Ayol payg‘ambarning aytganlariga quloq soldi. Uning o‘zi va xonadoni ahli Filistlar yeriga borib, u yerda yetti yil istiqomat qildi.</div>
  <div id="3"><sup><a href="https://www.kitobook.com/compare/book/12/08/3/" title="сравнение переводов, параллельные ссылки">3</a></sup> Oradan yetti yil o‘tgach, o‘sha ayol Filistlar yeridan qaytib keldi. So‘ng uyimni va dalamni qaytarib olay, deb shoh huzuriga keldi.</div>
  <div id="4"><sup><a href="https://www.kitobook.com/compare/book/12/08/4/" title="сравнение переводов, параллельные ссылки">4</a></sup> Shu paytda shoh Elishayning xizmatkori Gaxazi bilan gaplashayotgan edi: — Elishay qilgan hamma ajoyibotlar haqida menga aytib ber–chi, — dedi shoh.</div>
  <div id="5"><sup><a href="https://www.kitobook.com/compare/book/12/08/5/" title="сравнение переводов, параллельные ссылки">5</a></sup> Payg‘ambar o‘likni qanday tiriltirganini Gaxazi shohga gapirayotgan edi, haligi ayol shohdan o‘z uyi va dalasini qaytarib olish uchun so‘rab kelib qoldi. — Shoh hazratlari! — dedi Gaxazi. — Bu o‘sha ayoldir. Ana, Elishay tiriltirgan o‘g‘li ham yonida turibdi.</div>
  <div id="6"><sup><a href="https://www.kitobook.com/compare/book/12/08/6/" title="сравнение переводов, параллельные ссылки">6</a></sup> Shoh ayoldan bo‘lib o‘tgan voqealarni so‘radi. Ayol shohga hammasini aytib berdi. Shundan so‘ng shoh saroy amaldorlaridan birini chaqirib, ayol bilan birga jo‘natar ekan, amaldorga amr berdi: — Bu ayolning hamma narsasi, bu yurtdan chiqib ketgan kundan boshlab bugungacha olingan jamiki daromadi bilan birga dalasi qaytarilsin.</div>
  <div id="7"><sup><a href="https://www.kitobook.com/compare/book/12/08/7/" title="сравнение переводов, параллельные ссылки">7</a></sup> Elishay Damashqqa keldi. Oram shohi Banhadad xasta edi. “Payg‘ambar shu yerga kelibdi”, deb shohga xabar yetkazishdi.</div>
  <div id="8"><sup><a href="https://www.kitobook.com/compare/book/12/08/8/" title="сравнение переводов, параллельные ссылки">8</a></sup> Shoh shunda Xazayil degan odamga dedi: — Birorta hadya olgin–da, payg‘ambarga peshvoz chiq. U orqali Egamizdan so‘rab ko‘r–chi, men shu kasallikdan xalos bo‘larmikanman.</div>
  <div id="9"><sup><a href="https://www.kitobook.com/compare/book/12/08/9/" title="сравнение переводов, параллельные ссылки">9</a></sup> Xazayil Damashqdagi eng yaxshi hadyalardan qirqta tuyaga yuklab, Elishayni kutib olgani ketdi. Elishayning oldiga kelgach, unga shunday dedi: — Oram shohi Banhadad — qulingiz meni sizning huzuringizga yubordi. “Shu kasallikdan xalos bo‘larmikanman yoki yo‘qmikan, bilib kel”, dedi.</div>
  <div id="10"><sup><a href="https://www.kitobook.com/compare/book/12/08/10/" title="сравнение переводов, параллельные ссылки">10</a></sup> — Shohning huzuriga borib, albatta sog‘ayib ketarkansiz, deb ayt, — dedi Elishay Xazayilga, — lekin Egamiz menga ayon qildi: shoh o‘ladi.</div>
  <div id="11"><sup><a href="https://www.kitobook.com/compare/book/12/08/11/" title="сравнение переводов, параллельные ссылки">11</a></sup> Xazayil uyatdan qizarguncha, Elishay uning yuziga tik qarab turaverdi. Keyin payg‘ambar yig‘lay boshladi.</div>
  <div id="12"><sup><a href="https://www.kitobook.com/compare/book/12/08/12/" title="сравнение переводов, параллельные ссылки">12</a></sup> — Hazratim nechun yig‘layaptilar? — so‘radi Xazayil. — Isroil xalqiga qiladigan yovuzliklaringni bilganim uchun yig‘layapman, — dedi Elishay. — Sen Isroil xalqining qal’alariga o‘t qo‘yasan, yigitlarini qilichdan o‘tkazasan, go‘daklarini yerga urib o‘ldirasan, homilador ayollarning qornini yorib tashlaysan.</div>
  <div id="13"><sup><a href="https://www.kitobook.com/compare/book/12/08/13/" title="сравнение переводов, параллельные ссылки">13</a></sup> — Ko‘ppakdan farq qilmaydigan men, qulingiz, kim bo‘libmanki, shunaqa ishlarni qila olar ekanman?! — dedi Xazayil. — Egamiz menga ayon qildi: sen Oram shohi bo‘lasan, — deya javob berdi Elishay.</div>
  <div id="14"><sup><a href="https://www.kitobook.com/compare/book/12/08/14/" title="сравнение переводов, параллельные ссылки">14</a></sup> Xazayil Elishayning huzuridan chiqib, hukmdori Banhadadning yoniga qaytib keldi. — Elishay senga nima dedi? — so‘radi shoh Xazayildan. — U menga aytdiki, siz albatta sog‘ayib ketarkansiz, — deb javob berdi Xazayil.</div>
  <div id="15"><sup><a href="https://www.kitobook.com/compare/book/12/08/15/" title="сравнение переводов, параллельные ссылки">15</a></sup> Ertasi kuni Xazayil ko‘rpani olib, suvga botirdi–da, ho‘l ko‘rpani shohning yuziga yopib uni bo‘g‘di. Shunday qilib, Xazayil shohni o‘ldirib, uning o‘rniga o‘zi shoh bo‘ldi.</div>
  <div id="16"><sup><a href="https://www.kitobook.com/compare/book/12/08/16/" title="сравнение переводов, параллельные ссылки">16</a></sup> Yohushafat hali Yahudo shohi bo‘lib turganda, uning o‘g‘li Yohuram ham taxtga o‘tirdi. Bu voqea Isroil shohi Yoram hukmronligining beshinchi yilida yuz berdi.</div>
  <div id="17"><sup><a href="https://www.kitobook.com/compare/book/12/08/17/" title="сравнение переводов, параллельные ссылки">17</a></sup> Yohuram Yahudo shohi bo‘lganda, o‘ttiz ikki yoshda edi. U Quddusda sakkiz yil hukmronlik qildi.</div>
  <div id="18"><sup><a href="https://www.kitobook.com/compare/book/12/08/18/" title="сравнение переводов, параллельные ссылки">18</a></sup> Xotini Axabning qizi bo‘lgani uchun, Yohuram ham, Axab xonadoni singari, Isroil shohlari yo‘lidan yurib, Egamiz oldida qabihliklar qildi.</div>
  <div id="19"><sup><a href="https://www.kitobook.com/compare/book/12/08/19/" title="сравнение переводов, параллельные ссылки">19</a></sup> Egamiz O‘z quli Dovud haqi–hurmati uchun Yahudoni halokatga uchratishni istamadi, chunki Egamiz Dovudga: “Sening naslingga to abad so‘nmaydigan chiroq beraman”, deb va’da qilgan edi.</div>
  <div id="20"><sup><a href="https://www.kitobook.com/compare/book/12/08/20/" title="сравнение переводов, параллельные ссылки">20</a></sup> Yohuram davrida Edom Yahudo shohligiga qarshi isyon qildi. Edom xalqi o‘zlarining mustaqil shohligini qurdilar.</div>
  <div id="21"><sup><a href="https://www.kitobook.com/compare/book/12/08/21/" title="сравнение переводов, параллельные ссылки">21</a></sup> Shundan so‘ng Yohuram hamma jang aravalarini boshlab Zoirga bordi. Edom lashkari Yohuramni va uning jang aravalari sardorlarini o‘rab olgan edi, lekin Yohuram tunda hujum qilib, qamalni yorib chiqdi. Yahudo lashkari uylariga qochib ketdi.</div>
  <div id="22"><sup><a href="https://www.kitobook.com/compare/book/12/08/22/" title="сравнение переводов, параллельные ссылки">22</a></sup> Shunday qilib, Edom xalqi hozirgacha Yahudo hukmronligidan ozoddir. O‘sha paytda Libna shahri ham isyon ko‘targan edi.</div>
  <div id="23"><sup><a href="https://www.kitobook.com/compare/book/12/08/23/" title="сравнение переводов, параллельные ссылки">23</a></sup> Yohuramning boshqa ishlari, butun faoliyati “Yahudo shohlari tarixi” kitobida yozilgan.</div>
  <div id="24"><sup><a href="https://www.kitobook.com/compare/book/12/08/24/" title="сравнение переводов, параллельные ссылки">24</a></sup> Yohuram olamdan o‘tdi. U Dovud qal’asida ota– bobolari yoniga dafn qilindi. Yohuramning o‘rniga o‘g‘li Oxaziyo shoh bo‘ldi.</div>
  <div id="25"><sup><a href="https://www.kitobook.com/compare/book/12/08/25/" title="сравнение переводов, параллельные ссылки">25</a></sup> Isroil shohi Yoram o‘n ikkinchi yil shohlik qilayotganda, Oxaziyo Yahudo shohi bo‘ldi. U Yohuramning o‘g‘li edi.</div>
  <div id="26"><sup><a href="https://www.kitobook.com/compare/book/12/08/26/" title="сравнение переводов, параллельные ссылки">26</a></sup> Oxaziyo taxtga o‘tirganda, yigirma ikki yoshda edi. U Quddusda bir yil shohlik qildi. Onasining ismi Otaliyo bo‘lib, Isroil shohi Omrining nevarasi edi.</div>
  <div id="27"><sup><a href="https://www.kitobook.com/compare/book/12/08/27/" title="сравнение переводов, параллельные ссылки">27</a></sup> Oxaziyo ham Axab xonadonining yo‘lidan ketdi. Axab nasliga o‘xshab, Egamiz oldida qabihliklar qildi. Chunki u Axab xonadoniga qarindosh edi.</div>
  <div id="28"><sup><a href="https://www.kitobook.com/compare/book/12/08/28/" title="сравнение переводов, параллельные ссылки">28</a></sup> Oxaziyo bilan Yoram birga Giladdagi Ramo‘tga borib, Oram shohi Xazayilga qarshi urush ochdi. Yoram shu urushda yarador bo‘ldi.</div>
  <div id="29"><sup><a href="https://www.kitobook.com/compare/book/12/08/29/" title="сравнение переводов, параллельные ссылки">29</a></sup> Shoh Yoram yarasini davolatish uchun Yizril shahriga qaytib kelgan edi. Yahudo shohi Oxaziyo esa yaralangan Yoramni ko‘rgani Yizrilga bordi.</div>
</div>