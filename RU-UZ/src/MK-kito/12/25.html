<div itemprop="articleBody" class="text">
  <div id="1"><sup><a href="https://www.kitobook.com/compare/book/12/25/1/" title="сравнение переводов, параллельные ссылки">1</a></sup> Zidqiyo shohligining to‘qqizinchi yili o‘ninchi oyining o‘ninchi kuni Bobil shohi Navuxadnazar hamma lashkari bilan Quddus atrofiga kelib, qarorgoh qurdi. Shahar devori atrofida baland qurilmalar yasatdi.</div>
  <div id="2"><sup><a href="https://www.kitobook.com/compare/book/12/25/2/" title="сравнение переводов, параллельные ссылки">2</a></sup> Shoh Zidqiyo hukmronligining o‘n birinchi yiligacha shahar qamalda qoldi.</div>
  <div id="3"><sup><a href="https://www.kitobook.com/compare/book/12/25/3/" title="сравнение переводов, параллельные ссылки">3</a></sup> To‘rtinchi oyning to‘qqizinchi kuni shaharda ochlik shu qadar kuchaydiki, xalq bir luqma non topolmay qoldi.</div>
  <div id="4"><sup><a href="https://www.kitobook.com/compare/book/12/25/4/" title="сравнение переводов, параллельные ссылки">4</a></sup> Oxiri shahar devoridan bir teshik ochishdi. Bobilliklar shaharni gir atrofdan qurshab turgan edilar. Hamma sipohlar tunda shoh bilan birga shohning bog‘i yaqinidagi ikki devorning orasidagi darvozadan chiqib, Iordan vodiysi tomonga qochib ketdilar.</div>
  <div id="5"><sup><a href="https://www.kitobook.com/compare/book/12/25/5/" title="сравнение переводов, параллельные ссылки">5</a></sup> Ammo Bobil sipohlari shohning orqasidan quvib, Yerixo tekisligida unga yetib oldilar. Hamma lashkar esa shohni tashlab qochib ketdi.</div>
  <div id="6"><sup><a href="https://www.kitobook.com/compare/book/12/25/6/" title="сравнение переводов, параллельные ссылки">6</a></sup> Bobil sipohlari shoh Zidqiyoni ushlab, Rivlo shahriga Bobil shohi huzuriga olib keldilar. Zidqiyoni hukm qildilar.</div>
  <div id="7"><sup><a href="https://www.kitobook.com/compare/book/12/25/7/" title="сравнение переводов, параллельные ссылки">7</a></sup> Zidqiyoning ko‘zi oldida o‘g‘illarini qatl qilib, o‘zining ko‘zlarini o‘yib oldilar. Keyin uni kishanlab, Bobilga olib ketdilar.</div>
  <div id="8"><sup><a href="https://www.kitobook.com/compare/book/12/25/8/" title="сравнение переводов, параллельные ссылки">8</a></sup> Beshinchi oyning yettinchi kunida, Bobil shohi Navuxadnazar shohligining o‘n to‘qqizinchi yilida Bobil shohining amaldori — qo‘riqchilari sardori Nabizaradon Quddusga kirdi.</div>
  <div id="9"><sup><a href="https://www.kitobook.com/compare/book/12/25/9/" title="сравнение переводов, параллельные ссылки">9</a></sup> U Egamizning uyiga, shoh saroyiga va Quddusdagi hamma nufuzli odamlarning hashamatli imoratlariga o‘t qo‘ydi.</div>
  <div id="10"><sup><a href="https://www.kitobook.com/compare/book/12/25/10/" title="сравнение переводов, параллельные ссылки">10</a></sup> Qo‘riqchilar sardori rahnamoligida Bobil lashkarlari Quddusni o‘rab turgan devorlarni yiqitdilar.</div>
  <div id="11"><sup><a href="https://www.kitobook.com/compare/book/12/25/11/" title="сравнение переводов, параллельные ссылки">11</a></sup> Nabizaradon qolgan hamma xalqni — shaharda tirik qolganlarni, Bobil shohi tomonga o‘tgan qochoqlarni olib ketdi.</div>
  <div id="12"><sup><a href="https://www.kitobook.com/compare/book/12/25/12/" title="сравнение переводов, параллельные ссылки">12</a></sup> Uzumchilik va dehqonchilik bilan mashg‘ul bo‘lsinlar, deya hech vaqosi yo‘q, qashshoq odamlardan ba’zilarinigina qoldirdi, xolos.</div>
  <div id="13"><sup><a href="https://www.kitobook.com/compare/book/12/25/13/" title="сравнение переводов, параллельные ссылки">13</a></sup> Bobilliklar Egamizning uyidagi bronza ustunlarni, aravalarni, bronza hovuzni parchalab, hamma bronzani Bobilga olib ketdilar.</div>
  <div id="14"><sup><a href="https://www.kitobook.com/compare/book/12/25/14/" title="сравнение переводов, параллельные ссылки">14</a></sup> Egamizning uyida xizmat paytida ishlatiladigan idishlarni — qozonlarni, kuraklarni, qaychilar va kurakchalarni, barcha bronza ashyolarni ham olib ketdilar.</div>
  <div id="15"><sup><a href="https://www.kitobook.com/compare/book/12/25/15/" title="сравнение переводов, параллельные ссылки">15</a></sup> Nabizaradon toza oltin va kumush olovkuraklarni, tog‘orachalarni, hamma oltin va kumush buyumlarni olib ketdi.</div>
  <div id="16"><sup><a href="https://www.kitobook.com/compare/book/12/25/16/" title="сравнение переводов, параллельные ссылки">16</a></sup> Egamizning uyi uchun Sulaymon qildirgan ikki ustun, hovuz va aravalarga behisob bronza sarf qilingan edi.</div>
  <div id="17"><sup><a href="https://www.kitobook.com/compare/book/12/25/17/" title="сравнение переводов, параллельные ссылки">17</a></sup> Har bir ustunning balandligi 18 tirsak bo‘lib, tepasida bronzadan yasalgan ustunqosh bor edi. Ikkala ustunqoshning balandligi 5 tirsakdan, atroflari bronzadan yasalgan to‘rsimon bezak va anor tasviri bilan bezatilgan edi.</div>
  <div id="18"><sup><a href="https://www.kitobook.com/compare/book/12/25/18/" title="сравнение переводов, параллельные ссылки">18</a></sup> Qo‘riqchilar sardori Nabizaradon oliy ruhoniy Sarayoni, undan keyingi ruhoniy Zafaniyoni va uchta darvozabonni ham asirga oldi.</div>
  <div id="19"><sup><a href="https://www.kitobook.com/compare/book/12/25/19/" title="сравнение переводов, параллельные ссылки">19</a></sup> Shaharda qolgan sipohlarning bitta lashkarboshisini, shohning yaqinlaridan beshtasini, yana xalqni lashkar safiga yozgan lashkarboshi kotibini va xalqdan shaharda qolgan oltmish kishini ham bandi qildi.</div>
  <div id="20"><sup><a href="https://www.kitobook.com/compare/book/12/25/20/" title="сравнение переводов, параллельные ссылки">20</a></sup> Ularning hammasini Rivlo shahriga — Bobil shohi huzuriga olib keldi.</div>
  <div id="21"><sup><a href="https://www.kitobook.com/compare/book/12/25/21/" title="сравнение переводов, параллельные ссылки">21</a></sup> Bobil shohi ularni Xomat yurtida — Rivloda qatl qildi. Shunday qilib, Yahudo xalqi o‘zlarining yurtidan surgun qilindilar.</div>
  <div id="22"><sup><a href="https://www.kitobook.com/compare/book/12/25/22/" title="сравнение переводов, параллельные ссылки">22</a></sup> Bobil shohi Navuxadnazar Yahudoda qolgan xalq ustidan Gadaliyoni hokim qilib tayinladi. Shofonning nabirasi Gadaliyo Oxixamning o‘g‘li edi.</div>
  <div id="23"><sup><a href="https://www.kitobook.com/compare/book/12/25/23/" title="сравнение переводов, параллельные ссылки">23</a></sup> Lashkarboshilar va sipohlar, Bobil shohi Gadaliyoni hokim qilib tayinlaganini eshitgach, Mispaxga — Gadaliyoning huzuriga keldilar. Kelganlar Nataniyo o‘g‘li Ismoil, Kariyox o‘g‘li Yo‘xanon, Natufolik Tanxumat o‘g‘li Sarayo, Maxolik Yazaniyo va ularning odamlari edi.</div>
  <div id="24"><sup><a href="https://www.kitobook.com/compare/book/12/25/24/" title="сравнение переводов, параллельные ссылки">24</a></sup> Gadaliyo kelganlarga va ularning odamlariga ont ichib, shunday dedi: “Bobilliklarga tobe bo‘lishdan qo‘rqmanglar. Bu yurtda o‘rnashib, Bobil shohiga xizmat qilaveringlar. Shunda sizlarga yaxshi bo‘ladi.”</div>
  <div id="25"><sup><a href="https://www.kitobook.com/compare/book/12/25/25/" title="сравнение переводов, параллельные ссылки">25</a></sup> O‘sha yilning yettinchi oyida shoh urug‘idan bo‘lgan Ismoil o‘nta odami bilan birga Mispaxga borib, Gadaliyoni o‘ldirdi. Ismoil Elishamaning nabirasi, Nataniyoning o‘g‘li edi. Mispaxda Gadaliyo bilan birga bo‘lgan Yahudo odamlarini va Bobilliklarni ham qilichdan o‘tkazdi.</div>
  <div id="26"><sup><a href="https://www.kitobook.com/compare/book/12/25/26/" title="сравнение переводов, параллельные ссылки">26</a></sup> Shundan keyin jamiki xalq — boyu kambag‘al Bobilliklardan qo‘rqib, lashkarboshilar bilan birga, Misrga qochib ketdi.</div>
  <div id="27"><sup><a href="https://www.kitobook.com/compare/book/12/25/27/" title="сравнение переводов, параллельные ссылки">27</a></sup> Yahudo shohi Yohayixin surgunda yurganiga o‘ttiz yetti yil bo‘lganda, Evilmardux Bobil shohi bo‘ldi. Evilmardux o‘sha yilning o‘n ikkinchi oyi yigirma yettinchi kuni Yahudo shohi Yohayixinni zindondan ozod qildi.</div>
  <div id="28"><sup><a href="https://www.kitobook.com/compare/book/12/25/28/" title="сравнение переводов, параллельные ссылки">28</a></sup> Unga yaxshi munosabatda bo‘ldi, Bobilga surgun qilingan boshqa shohlardan ko‘ra, balandroq martaba berdi.</div>
  <div id="29"><sup><a href="https://www.kitobook.com/compare/book/12/25/29/" title="сравнение переводов, параллельные ссылки">29</a></sup> Shunday qilib, Yohayixin zindon kiyimlarini yechdi. Umr bo‘yi doimo Bobil shohining dasturxonidan taom yedi.</div>
  <div id="30"><sup><a href="https://www.kitobook.com/compare/book/12/25/30/" title="сравнение переводов, параллельные ссылки">30</a></sup> Umrining oxirigacha shoh tarafidan kundalik ehtiyoji har doim qondirildi.</div>
</div>