<div itemprop="articleBody" class="text">
  <div id="1"><sup><a href="https://www.kitobook.com/compare/book/12/23/1/" title="сравнение переводов, параллельные ссылки">1</a></sup> Shoh Yo‘shiyo xabar berib, Yahudo va Quddusning hamma oqsoqollarini huzuriga to‘pladi.</div>
  <div id="2"><sup><a href="https://www.kitobook.com/compare/book/12/23/2/" title="сравнение переводов, параллельные ссылки">2</a></sup> Jamiki Yahudo xalqi va Quddus aholisi, ruhoniylar, payg‘ambarlar, zodagonlaru avom xalq shoh boshchiligida Egamizning uyiga bordi. Shoh Egamizning uyidan topilgan Ahd kitobini boshidan oxirigacha ularning oldida o‘qidi.</div>
  <div id="3"><sup><a href="https://www.kitobook.com/compare/book/12/23/3/" title="сравнение переводов, параллельные ссылки">3</a></sup> Shoh Egamizning uyi eshigi oldidagi ustun yonida turib: “Egamiz ko‘rsatgan yo‘ldan yuraman, amrlariga itoat etaman, shartlariga, farmonlariga butun qalbim bilan, jonu dilim bilan quloq solaman, bu kitobda yozilgan ahd so‘zlarini ado etaman”, deb Egamiz bilan qayta ahd qildi. Butun xalq bu ahdga qo‘shildi.</div>
  <div id="4"><sup><a href="https://www.kitobook.com/compare/book/12/23/4/" title="сравнение переводов, параллельные ссылки">4</a></sup> Shoh Yo‘shiyo: “Baalga, Asheraga va barcha samoviy jismlarga atab qilingan narsalar Egamizning uyidan olib chiqib tashlansin”, deb oliy ruhoniy Xilqiyoga, undan keyingi ruhoniylarga, Egamizning uyi darvozabonlariga farmon berdi. O‘sha buyumlarni Quddus tashqarisidagi Qidron soyligiga chiqartirib yoqdi, kulini Baytilga olib keltirdi.</div>
  <div id="5"><sup><a href="https://www.kitobook.com/compare/book/12/23/5/" title="сравнение переводов, параллельные ссылки">5</a></sup> Yahudo shohlari Yahudo shaharlaridagi va Quddus atrofidagi sajdagohlarda butparast ruhoniylarni tayinlagan edilar. O‘sha ruhoniylar sajdagohlarda qurbonliklar keltirardi. Yo‘shiyo Baalga, quyoshga, oyga, sayyoralarga va jamiki samoviy jismlarga qurbonlik qilgan o‘sha ruhoniylarni yo‘q qildi.</div>
  <div id="6"><sup><a href="https://www.kitobook.com/compare/book/12/23/6/" title="сравнение переводов, параллельные ссылки">6</a></sup> U Egamizning uyidan Asheraning ustunini Quddus tashqarisiga — Qidron soyligiga chiqarib yoqdi. Maydalab kul qilib, kulni avom xalqning qabrlari ustiga sepdi.</div>
  <div id="7"><sup><a href="https://www.kitobook.com/compare/book/12/23/7/" title="сравнение переводов, параллельные ссылки">7</a></sup> Fahshbozlarning Egamiz uyidagi hujralarini buzdi. U yerda ayollar Asheraga atab to‘quv ishlarini bajarishardi.</div>
  <div id="8"><sup><a href="https://www.kitobook.com/compare/book/12/23/8/" title="сравнение переводов, параллельные ссылки">8</a></sup> Yo‘shiyo Yahudo shaharlaridan hamma ruhoniylarni chiqarib yubordi. G‘ibodan Bershevagacha ruhoniylar qurbonliklar keltiradigan sajdagohlarni yaramaydigan qildi. U Quddus hokimi Yoshua Darvozasining kirishidagi sajdagohlarni yo‘qotdi. Bu darvoza shaharga kirishda chap tomonda edi.</div>
  <div id="9"><sup><a href="https://www.kitobook.com/compare/book/12/23/9/" title="сравнение переводов, параллельные ссылки">9</a></sup> Sajdagohlarning ruhoniylari Egamizning Quddusdagi qurbongohiga qurbonlik qilishmas, lekin ruhoniy birodarlarning ulushidan xamirturushsiz non tanovul qila olardilar.</div>
  <div id="10"><sup><a href="https://www.kitobook.com/compare/book/12/23/10/" title="сравнение переводов, параллельные ссылки">10</a></sup> Yo‘shiyo, birortasi o‘g‘lini yoki qizini Mo‘laxga olovda kuydirib qurbonlik qilmasin, deb Xinnum soyligidagi Tofat degan joydagi sajdagohni yaramaydigan qildi.</div>
  <div id="11"><sup><a href="https://www.kitobook.com/compare/book/12/23/11/" title="сравнение переводов, параллельные ссылки">11</a></sup> Yahudo shohlari quyoshga atagan otlarning haykalini Egamizning uyi eshigi oldidan yo‘qotdi. Otlar Egamiz uyining hovlisida — a’yon Natanmalekning xonasi yonida edi. Yo‘shiyo quyoshga atalgan jang aravalarini ham olovda yoqdi.</div>
  <div id="12"><sup><a href="https://www.kitobook.com/compare/book/12/23/12/" title="сравнение переводов, параллельные ссылки">12</a></sup> Oxozning boloxonasi tomidagi Yahudo shohlari qildirgan qurbongohlarni ham, Egamiz uyining ikkala hovlisida Manashe qildirgan qurbongohlarni ham buzdi va maydalab tuyib, Qidron soyligiga sochib yubordi.</div>
  <div id="13"><sup><a href="https://www.kitobook.com/compare/book/12/23/13/" title="сравнение переводов, параллельные ссылки">13</a></sup> Quddusning sharqida — Makruh tog‘ining janubida Isroil shohi Sulaymon Sidonning makruh xudosi Ashtaret uchun, Mo‘abning makruh xudosi Xamo‘sh uchun va Ommonning makruh xudosi Mo‘lax uchun qildirgan sajdagohlarni yaramaydigan qildi.</div>
  <div id="14"><sup><a href="https://www.kitobook.com/compare/book/12/23/14/" title="сравнение переводов, параллельные ссылки">14</a></sup> U butsimon toshlarni sindirib, Asheraga atalgan ustunlarni qo‘porib tashladi, ularning o‘rnini inson suyaklari bilan to‘ldirdi.</div>
  <div id="15"><sup><a href="https://www.kitobook.com/compare/book/12/23/15/" title="сравнение переводов, параллельные ссылки">15</a></sup> Bundan tashqari, Isroilni gunohga botirgan Nabat o‘g‘li Yeribom Baytilda o‘rnatgan sajdagohni ham, qurbongohni ham yo‘qotdi. Sajdagohga o‘t qo‘yib, kulini ko‘kka sovurdi. U Asheraning ustuniga o‘t qo‘yib yubordi.</div>
  <div id="16"><sup><a href="https://www.kitobook.com/compare/book/12/23/16/" title="сравнение переводов, параллельные ссылки">16</a></sup> So‘ngra Yo‘shiyo qayrilib qarab, adirdagi qabrlarni ko‘rdi. U yerdagi qabrlarni ko‘rgach, odamlarini yuborib, mozorlardagi suyaklarni chiqartirdi, Egamizning so‘ziga binoan, suyaklarni qurbongohda yoqdi va shu tariqa qurbongohni yaramaydigan qildi. Zotan, bu haqda payg‘ambar qurbongohga nido qilgan edi.</div>
  <div id="17"><sup><a href="https://www.kitobook.com/compare/book/12/23/17/" title="сравнение переводов, параллельные ссылки">17</a></sup> — Anavi yodgorlik toshi kimniki? — deb so‘radi Yo‘shiyo. — Yahudodan kelib, Baytildagi qurbongohda siz qilgan ishlar to‘g‘risida nido qilgan payg‘ambarning qabridir, — deya javob berishdi shahar aholisi.</div>
  <div id="18"><sup><a href="https://www.kitobook.com/compare/book/12/23/18/" title="сравнение переводов, параллельные ссылки">18</a></sup> — Unga tegmanglar, — dedi shoh. — Hech kim uning suyaklarini bezovta qilmasin. Shunday qilib, payg‘ambarning suyaklariga ham, Samariyadan kelgan payg‘ambarning suyaklariga ham tegmadilar.</div>
  <div id="19"><sup><a href="https://www.kitobook.com/compare/book/12/23/19/" title="сравнение переводов, параллельные ссылки">19</a></sup> Isroil shohlari butun yurt bo‘ylab begona xudolarning sajdagohlarini qurib Egamizni g‘azablantirgan edilar. Yo‘shiyo, xuddi Baytilda qilganiday, bu sajdagohlarni vayron qilish uchun sipohlar jo‘natdi.</div>
  <div id="20"><sup><a href="https://www.kitobook.com/compare/book/12/23/20/" title="сравнение переводов, параллельные ссылки">20</a></sup> O‘sha shaharlardagi sajdagohlarning hamma ruhoniylarini qurbongohlarda bo‘g‘izladi. Inson suyaklarini qurbongohlarda yoqdi. Shundan keyin Quddusga qaytib ketdi.</div>
  <div id="21"><sup><a href="https://www.kitobook.com/compare/book/12/23/21/" title="сравнение переводов, параллельные ссылки">21</a></sup> Shoh: “Egangiz Xudoning Fisih ziyofatini bu Ahd kitobida yozilganiday nishonlang”, deb xalqqa farmon berdi.</div>
  <div id="22"><sup><a href="https://www.kitobook.com/compare/book/12/23/22/" title="сравнение переводов, параллельные ссылки">22</a></sup> Isroilga rahnamolik qilgan hakamlar davridan buyon na Isroil shohlari, na Yahudo shohlari hukmronligi paytida Fisih ziyofati shunchalik nishonlanmagan edi.</div>
  <div id="23"><sup><a href="https://www.kitobook.com/compare/book/12/23/23/" title="сравнение переводов, параллельные ссылки">23</a></sup> Egamizga atalgan bu Fisih ziyofati esa shoh Yo‘shiyo hukmronligining o‘n sakkizinchi yilida Quddusda nishonlandi.</div>
  <div id="24"><sup><a href="https://www.kitobook.com/compare/book/12/23/24/" title="сравнение переводов, параллельные ссылки">24</a></sup> Yo‘shiyo yana ruhoniy Xilqiyo Egamizning uyidan topgan kitobda yozilgan qonunni ijro etmoq maqsadida arvoh chaqiruvchilarni, folbinlarni, xonaki sanamlarni va boshqa butlarni, Yahudo va Quddusda paydo bo‘lgan hamma makruh narsalarni yo‘q qilib tashladi.</div>
  <div id="25"><sup><a href="https://www.kitobook.com/compare/book/12/23/25/" title="сравнение переводов, параллельные ссылки">25</a></sup> Yo‘shiyodan oldin ham, keyin ham unga o‘xshab Musoning hamma qonunlariga muvofiq, butun qalbi bilan, jonu dili bilan, butun vujudi bilan Egamizga itoat etgan biron shoh chiqmadi.</div>
  <div id="26"><sup><a href="https://www.kitobook.com/compare/book/12/23/26/" title="сравнение переводов, параллельные ссылки">26</a></sup> Lekin Manashe qilgan gunohlari bilan Egamizning qattiq qahrini keltirgani uchun, Egamiz Yahudoga qarshi alangalangan g‘azabini hali qaytarmagan edi.</div>
  <div id="27"><sup><a href="https://www.kitobook.com/compare/book/12/23/27/" title="сравнение переводов, параллельные ссылки">27</a></sup> Shuning uchun Egamiz: “Isroil xalqini huzurimdan qanday haydagan bo‘lsam, Yahudo xalqini ham shunday qilaman, O‘zim tanlagan shahar Quddusdan va Men o‘sha yerda ulug‘lanaman, deb aytgan uyimdan yuz o‘giraman”, degan edi.</div>
  <div id="28"><sup><a href="https://www.kitobook.com/compare/book/12/23/28/" title="сравнение переводов, параллельные ссылки">28</a></sup> Yo‘shiyoning boshqa ishlari, butun faoliyati “Yahudo shohlari tarixi” kitobida yozilgan.</div>
  <div id="29"><sup><a href="https://www.kitobook.com/compare/book/12/23/29/" title="сравнение переводов, параллельные ссылки">29</a></sup> Yo‘shiyo hukmronligi paytida Misr fir’avni Nexo Ossuriya shohiga yordam berish uchun Furot daryosi tomon yo‘lga chiqdi. Shoh Yo‘shiyo esa Nexoning ustiga yurish qildi. Maxido‘da to‘qnashganlarida, Nexo Yo‘shiyoni o‘ldirdi.</div>
  <div id="30"><sup><a href="https://www.kitobook.com/compare/book/12/23/30/" title="сравнение переводов, параллельные ссылки">30</a></sup> A’yonlari Yo‘shiyoning jasadini jang aravasida Maxido‘dan Quddusga olib kelib, ota–bobolari xilxonasiga dafn qildilar. Yahudo xalqi Yo‘shiyoning o‘g‘li Yohuxozga moy surtib, uni otasining o‘rniga shoh qilib ko‘tardilar.</div>
  <div id="31"><sup><a href="https://www.kitobook.com/compare/book/12/23/31/" title="сравнение переводов, параллельные ссылки">31</a></sup> Yohuxoz yigirma uch yoshida taxtga o‘tirib, Quddusda uch oy shohlik qildi. Onasining ismi Xamutal bo‘lib, Libnalik Yeremiyoning qizi edi.</div>
  <div id="32"><sup><a href="https://www.kitobook.com/compare/book/12/23/32/" title="сравнение переводов, параллельные ссылки">32</a></sup> Yohuxoz ota–bobolariga o‘xshab Egamiz oldida qabih ishlar qildi.</div>
  <div id="33"><sup><a href="https://www.kitobook.com/compare/book/12/23/33/" title="сравнение переводов, параллельные ссылки">33</a></sup> Fir’avn Nexo, Yohuxoz Quddusda hukmdor bo‘lmasin deya Xomat yurtidagi Rivlo shahrida uni zanjirband qildi. Yurt xalqidan 200 pud kumush va 2 pud oltin o‘lpon talab qildi.</div>
  <div id="34"><sup><a href="https://www.kitobook.com/compare/book/12/23/34/" title="сравнение переводов, параллельные ссылки">34</a></sup> Fir’avn Nexo Yo‘shiyoning o‘g‘li Eliyaqimni otasining o‘rniga shoh qildi va ismini o‘zgartirib Yohayiqim qo‘ydi. So‘ngra Yohuxozni olib Misrga qaytdi. Yohuxoz o‘sha yerda vafot etdi.</div>
  <div id="35"><sup><a href="https://www.kitobook.com/compare/book/12/23/35/" title="сравнение переводов, параллельные ссылки">35</a></sup> Yohayiqim fir’avn istagan oltin va kumushni berdi. Nexoga o‘lpon to‘lash uchun esa yurt xalqiga soliq soldi va har biridan boyligiga qarab oltin va kumush yig‘di.</div>
  <div id="36"><sup><a href="https://www.kitobook.com/compare/book/12/23/36/" title="сравнение переводов, параллельные ссылки">36</a></sup> Yohayiqim yigirma besh yoshida shoh bo‘lib, Quddusda o‘n bir yil hukmdorlik qildi. Onasining ismi Zabudo bo‘lib, Rumaxlik Podiyoning qizi edi.</div>
  <div id="37"><sup><a href="https://www.kitobook.com/compare/book/12/23/37/" title="сравнение переводов, параллельные ссылки">37</a></sup> Yohayiqim ota– bobolari singari, Egamiz oldida qabih ishlar qildi.</div>
</div>