<div itemprop="articleBody" class="text">
  <div id="1"><sup><a href="https://www.kitobook.com/compare/book/12/04/1/" title="сравнение переводов, параллельные ссылки">1</a></sup> Ilgari payg‘ambarlar guruhida bir payg‘ambar bo‘lar edi. O‘sha payg‘ambarning bevasi Elishayning oldiga kelib faryod qildi: — Sizga xizmat qilib yurgan mening erim vafot qildi. O‘zingiz bilasiz, u Egamizdan qo‘rqardi. Bir odam oldin qarz bergan edi. Endi u ikkala o‘g‘limni o‘ziga qul qilib olib ketgani keldi.</div>
  <div id="2"><sup><a href="https://www.kitobook.com/compare/book/12/04/2/" title="сравнение переводов, параллельные ссылки">2</a></sup> Shunda Elishay: — Ayt–chi, sen uchun men nima qilay? Uyingda nima bor? — dedi. — Bu cho‘ringizning uyida zaytun moyi solingan xumchadan boshqa hech vaqo yo‘q, — dedi ayol.</div>
  <div id="3"><sup><a href="https://www.kitobook.com/compare/book/12/04/3/" title="сравнение переводов, параллельные ссылки">3</a></sup> — Bor, hamma qo‘shnilaringdan bo‘sh idishlarini so‘rab ol, — dedi Elishay. — Iloji boricha ko‘proq so‘rab ol.</div>
  <div id="4"><sup><a href="https://www.kitobook.com/compare/book/12/04/4/" title="сравнение переводов, параллельные ссылки">4</a></sup> Borganingdan keyin o‘g‘illaring bilan birga uyga kirib, eshikni yopib qo‘y. So‘ng hamma idishga zaytunmoyi quy, to‘lgan idishlarni nari surib qo‘yaver.</div>
  <div id="5"><sup><a href="https://www.kitobook.com/compare/book/12/04/5/" title="сравнение переводов, параллельные ссылки">5</a></sup> Ayol Elishayning oldidan ketgach, o‘g‘illari bilan birga uyga kirib, eshikni berkitdi. O‘g‘illari idishlarni uzatib turishdi, ayol esa quyaverdi.</div>
  <div id="6"><sup><a href="https://www.kitobook.com/compare/book/12/04/6/" title="сравнение переводов, параллельные ссылки">6</a></sup> Hamma idishlar to‘lgandan keyin, ayol o‘g‘liga: — Yana idish uzat, — dedi. — Boshqa idish yo‘q, — dedi o‘g‘li. Shundan so‘ng zaytun moy ham oqmay qoldi.</div>
  <div id="7"><sup><a href="https://www.kitobook.com/compare/book/12/04/7/" title="сравнение переводов, параллельные ссылки">7</a></sup> Ayol payg‘ambar huzuriga kelib, bo‘lgan voqeani aytib berdi. — Bor, moyni sotib qarzingni to‘la, — dedi Elishay. — Ortib qolgan moyni ishlatib, o‘g‘illaring bilan kun kechir.</div>
  <div id="8"><sup><a href="https://www.kitobook.com/compare/book/12/04/8/" title="сравнение переводов, параллельные ссылки">8</a></sup> Bir kuni Elishay Shunamga keldi. U yerda bir boy ayol: “Menikiga kirib, choy–poy ichib keting”, deb iltimos qilib, ko‘ndirdi. Elishay qachon kelmasin, har doim tamaddi qilgani o‘sha ayolnikiga kirardi.</div>
  <div id="9"><sup><a href="https://www.kitobook.com/compare/book/12/04/9/" title="сравнение переводов, параллельные ссылки">9</a></sup> Bir kuni ayol eriga: — Shu yo‘ldan doimo o‘tib yuradigan odam Xudoning muqaddas odami ekanini bilib oldim, — dedi.</div>
  <div id="10"><sup><a href="https://www.kitobook.com/compare/book/12/04/10/" title="сравнение переводов, параллельные ссылки">10</a></sup> — Keling, tom ustiga chog‘roqqina boloxona qurib, u yerga ko‘rpa–to‘shak, xontaxta, kursi, moychiroq qo‘yaylik. U biznikiga kelganda, boloxonada tursin.</div>
  <div id="11"><sup><a href="https://www.kitobook.com/compare/book/12/04/11/" title="сравнение переводов, параллельные ссылки">11</a></sup> Kunlarning birida Elishay Shunamga kelganda, boloxonaga kirib, yonboshladi.</div>
  <div id="12"><sup><a href="https://www.kitobook.com/compare/book/12/04/12/" title="сравнение переводов, параллельные ссылки">12</a></sup> Keyin xizmatkori Gaxaziga: “Shunamlik ayolni chaqir”, deb buyurdi. Xizmatkor ayolni chaqirib keldi. Ayol kelgach,</div>
  <div id="13"><sup><a href="https://www.kitobook.com/compare/book/12/04/13/" title="сравнение переводов, параллельные ссылки">13</a></sup> Elishay xizmatkoriga gapirdi: — Bu ayolga shunday deb ayt: “Sen bizga g‘amxo‘rlik qilyapsan. Buning evaziga sen uchun nima qilaylik? Sening biror ishing yuzasidan shoh bilan yoki lashkarboshi bilan gaplashish kerak emasmi?” — Yo‘q, — dedi ayol, — men xalqim orasida yashasam, bas.</div>
  <div id="14"><sup><a href="https://www.kitobook.com/compare/book/12/04/14/" title="сравнение переводов, параллельные ссылки">14</a></sup> Elishay Gaxazidan: — Unday bo‘lsa, bu ayol uchun nima qilishim kerak? — deb so‘radi. — Uning o‘g‘li yo‘q ekan, eri esa keksayib qolibdi, — dedi Gaxazi.</div>
  <div id="15"><sup><a href="https://www.kitobook.com/compare/book/12/04/15/" title="сравнение переводов, параллельные ссылки">15</a></sup> — Chaqir uni! — buyurdi Elishay. Xizmatkor ayolni chaqirib keldi, ayol eshik oldida hozir bo‘ldi.</div>
  <div id="16"><sup><a href="https://www.kitobook.com/compare/book/12/04/16/" title="сравнение переводов, параллельные ссылки">16</a></sup> — Kelgusi yili xuddi shu paytda qo‘lingda o‘g‘lingni ko‘tarib yurgan bo‘lasan, — deb aytdi Elishay ayolga. — Yo‘q, hazratim, ey, Xudoning odami, bu cho‘ringizni behudaga umidvor qilmang, — dedi ayol.</div>
  <div id="17"><sup><a href="https://www.kitobook.com/compare/book/12/04/17/" title="сравнение переводов, параллельные ссылки">17</a></sup> Lekin Elishay aytganiday, ayol homilador bo‘lib, kelgusi yil o‘sha vaqtda o‘g‘il tug‘di.</div>
  <div id="18"><sup><a href="https://www.kitobook.com/compare/book/12/04/18/" title="сравнение переводов, параллельные ссылки">18</a></sup> Bola ulg‘ayaverdi. Bir kuni bola o‘roqchilar orasida ishlayotgan otasi yoniga borib:</div>
  <div id="19"><sup><a href="https://www.kitobook.com/compare/book/12/04/19/" title="сравнение переводов, параллельные ссылки">19</a></sup> “Voy boshim! Boshim og‘rib ketdi!” dedi otasiga. Otasi esa xizmatkoriga: “Onasiga olib bor”, deb buyurdi.</div>
  <div id="20"><sup><a href="https://www.kitobook.com/compare/book/12/04/20/" title="сравнение переводов, параллельные ссылки">20</a></sup> Xizmatkor bolani ko‘tarib, onasiga olib bordi. Bola tushgacha onasining tizzasida o‘tirdi–yu, so‘ngra vafot etdi.</div>
  <div id="21"><sup><a href="https://www.kitobook.com/compare/book/12/04/21/" title="сравнение переводов, параллельные ссылки">21</a></sup> Ona bolasini ko‘tarib borib, payg‘ambar yotadigan to‘shakka yotqizdi–da, eshikni berkitib, tashqariga chiqdi.</div>
  <div id="22"><sup><a href="https://www.kitobook.com/compare/book/12/04/22/" title="сравнение переводов, параллельные ссылки">22</a></sup> So‘ng erini chaqirib kelib, unga aytdi: — Mening yonimga xizmatkorlaringizdan bittasini eshagi bilan birga yuboring. Men payg‘ambar huzuriga borib, tezda qaytib kelaman.</div>
  <div id="23"><sup><a href="https://www.kitobook.com/compare/book/12/04/23/" title="сравнение переводов, параллельные ссылки">23</a></sup> — Nimaga uning oldiga bugun borishing kerak?! — dedi eri. — Bugun yangi oy shodiyonasi kuni emas, Shabbat kuni ham emas. — Hechqisi yo‘q, — dedi ayol.</div>
  <div id="24"><sup><a href="https://www.kitobook.com/compare/book/12/04/24/" title="сравнение переводов, параллельные ссылки">24</a></sup> Shundan keyin ayol eshakni egarlab, xizmatkorga: — Eshakni hayda, — dedi, — men senga gapirmagunimcha sekinlama.</div>
  <div id="25"><sup><a href="https://www.kitobook.com/compare/book/12/04/25/" title="сравнение переводов, параллельные ссылки">25</a></sup> Ayol jo‘nab ketdi. U payg‘ambar yoniga — Karmil tog‘iga yetib bordi. Payg‘ambar uni uzoqdan ko‘rib, xizmatkori Gaxaziga: — Bu o‘sha Shunamlik ayol–ku! — dedi.</div>
  <div id="26"><sup><a href="https://www.kitobook.com/compare/book/12/04/26/" title="сравнение переводов, параллельные ссылки">26</a></sup> — Yugur, uni kutib ol, “O‘zing yaxshimisan? Ering sog‘–salomatmi? Bolang yaxshimi?” deb undan so‘ra. — Hammasi yaxshi, — dedi ayol.</div>
  <div id="27"><sup><a href="https://www.kitobook.com/compare/book/12/04/27/" title="сравнение переводов, параллельные ссылки">27</a></sup> Ayol toqqa, payg‘ambar yoniga yetib kelgach, uning oyoqlariga yopishib oldi. Gaxazi, ayolni chetroqqa olib qo‘yay, deb yaqin kelgan edi, Elishay Gaxaziga aytdi: — Uni tinch qo‘y, uning dili ozor chekkan. Egamiz esa buni mendan yashirdi, menga ma’lum qilmadi.</div>
  <div id="28"><sup><a href="https://www.kitobook.com/compare/book/12/04/28/" title="сравнение переводов, параллельные ссылки">28</a></sup> — Men hazratimdan o‘g‘il so‘raganmidim?! — dedi ayol. — “Meni behudaga umidvor qilmang”, deb aytmaganmidim?!</div>
  <div id="29"><sup><a href="https://www.kitobook.com/compare/book/12/04/29/" title="сравнение переводов, параллельные ссылки">29</a></sup> Elishay Gaxaziga aytdi: — Qani bo‘l, mening tayog‘imni qo‘lingga olib yugur. Birortasini uchratib qolsang, u bilan salomlashma, kim senga salom bersa, salomiga alik olma. Borganingdan keyin tayog‘imni bolaning yuziga qo‘y.</div>
  <div id="30"><sup><a href="https://www.kitobook.com/compare/book/12/04/30/" title="сравнение переводов, параллельные ссылки">30</a></sup> — Xudo shohid! Ont ichib aytamanki, sizsiz ketmayman, — dedi bolaning onasi Elishayga. U o‘rnidan turib, ayolni ergashtirib ketdi.</div>
  <div id="31"><sup><a href="https://www.kitobook.com/compare/book/12/04/31/" title="сравнение переводов, параллельные ссылки">31</a></sup> Gaxazi oldin yetib borib, tayoqni bolaning yuziga qo‘ydi. Na bir sado, na bir javob bo‘lmagandan keyin Elishayga peshvoz chiqib: “Bola uyg‘onmayapti”, dedi.</div>
  <div id="32"><sup><a href="https://www.kitobook.com/compare/book/12/04/32/" title="сравнение переводов, параллельные ссылки">32</a></sup> Elishay ichkariga kirdi. Qarasa, o‘lgan bola Elishayning to‘shagida yotgan ekan.</div>
  <div id="33"><sup><a href="https://www.kitobook.com/compare/book/12/04/33/" title="сравнение переводов, параллельные ссылки">33</a></sup> Elishay xonaga kirgach, eshikni berkitdi–da, Egamizga yolvorib ibodat qildi.</div>
  <div id="34"><sup><a href="https://www.kitobook.com/compare/book/12/04/34/" title="сравнение переводов, параллельные ссылки">34</a></sup> So‘ng bolaning ustiga cho‘zilib yotdi. U og‘zini bolaning og‘ziga, ko‘zlarini ko‘zlariga, kaftini kaftiga qo‘ydi, bolaning ustida cho‘zilib yotganda, bolaning tanasi isidi.</div>
  <div id="35"><sup><a href="https://www.kitobook.com/compare/book/12/04/35/" title="сравнение переводов, параллельные ссылки">35</a></sup> So‘ngra u o‘rnidan turib boloxonaning u yog‘idan bu yog‘iga yurdi. Keyin yana qaytib kelib, bolaning ustiga cho‘zildi. Bola yetti marta aksirib, ko‘zlarini ochdi.</div>
  <div id="36"><sup><a href="https://www.kitobook.com/compare/book/12/04/36/" title="сравнение переводов, параллельные ссылки">36</a></sup> Elishay Gaxaziga: “Ayolni chaqir!” — dedi. Gaxazi ayolni chaqirib keldi. Ayol Elishayning oldiga yaqinlashdi. Elishay unga: “Ol o‘g‘lingni!” — dedi.</div>
  <div id="37"><sup><a href="https://www.kitobook.com/compare/book/12/04/37/" title="сравнение переводов, параллельные ссылки">37</a></sup> Ayol ichkari kirib, Elishayning oyoqlariga yiqildi, boshi yerga tekkuday bo‘lib ta’zim qildi. O‘g‘lini olib, chiqib ketdi.</div>
  <div id="38"><sup><a href="https://www.kitobook.com/compare/book/12/04/38/" title="сравнение переводов, параллельные ссылки">38</a></sup> Elishay Gilgalga qaytib keldi. Bu yerda ocharchilik hukm surayotgan edi. Payg‘ambarlar guruhi Elishayning oldiga yig‘ilishgan edi. Shunda Elishay xizmatkoriga: — Katta qozon o‘rnatib, payg‘ambarlar guruhi uchun biror taom pishir! — dedi.</div>
  <div id="39"><sup><a href="https://www.kitobook.com/compare/book/12/04/39/" title="сравнение переводов, параллельные ссылки">39</a></sup> Bittasi dalaga ko‘kat tergani chiqdi. U yerda chirmashib o‘sadigan yovvoyi qovoqlarni topib, etagini to‘ldirib qovoqlardan terdi. U qovoqlarni olib kelib to‘g‘radi va taom qaynayotgan qozonga tashladi. O‘sha odam qovoqning qanaqaligini bilmas edi.</div>
  <div id="40"><sup><a href="https://www.kitobook.com/compare/book/12/04/40/" title="сравнение переводов, параллельные ссылки">40</a></sup> Hammalariga taomdan quyib berildi. Ular taomni tatib ko‘rishlari bilanoq: “Ey, payg‘ambar hazratlari! Qozondagi taom zahar bo‘lib ketibdi– ku!” deb shovqin ko‘tardilar. Taomdan hech kim tanovul qila olmadi.</div>
  <div id="41"><sup><a href="https://www.kitobook.com/compare/book/12/04/41/" title="сравнение переводов, параллельные ссылки">41</a></sup> Shunda Elishay: — Menga un beringlar! — dedi. Unni qozonga solgach, xizmatkorga: — Endi odamlarga quyib beraver, yeyaverishsin, — dedi. Qozondagi taom bezarar bo‘lib qolgan edi.</div>
  <div id="42"><sup><a href="https://www.kitobook.com/compare/book/12/04/42/" title="сравнение переводов, параллельные ссылки">42</a></sup> Baal–Sholisho shahridan bir kishi arpasining birinchi hosilidan qilingan yigirmata kulcha va bir qop yangi uzilgan boshoqni payg‘ambarga olib keldi. Elishay xizmatkoriga: — Odamlarga ber, tanovul qilishsin, — deb buyurdi.</div>
  <div id="43"><sup><a href="https://www.kitobook.com/compare/book/12/04/43/" title="сравнение переводов, параллельные ссылки">43</a></sup> Qanday qilib shuginani yuzta odamga beraman?! — dedi xizmatkor. — Odamlarga bo‘lib ber, tanovul qilishsin, — dedi Elishay, — chunki Egamiz shunday demoqda: “Hamma to‘yadi, hatto ortib ham qoladi.”</div>
  <div id="44"><sup><a href="https://www.kitobook.com/compare/book/12/04/44/" title="сравнение переводов, параллельные ссылки">44</a></sup> Xizmatkor odamlarga kulchalarni va boshoqni bo‘lib berdi. Egamiz aytganiday, odamlar yeb to‘ydi, yana ortib ham qoldi.</div>
</div>