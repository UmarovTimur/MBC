<div itemprop="articleBody" class="text">
  <div id="1"><sup><a href="https://www.kitobook.com/compare/book/12/18/1/" title="сравнение переводов, параллельные ссылки">1</a></sup> Isroil shohi Xo‘sheya hukmronlik qilayotganiga uch yil bo‘lganda, Hizqiyo Yahudo hukmdori bo‘ldi. Hizqiyo Oxozning o‘g‘li edi.</div>
  <div id="2"><sup><a href="https://www.kitobook.com/compare/book/12/18/2/" title="сравнение переводов, параллельные ссылки">2</a></sup> Hizqiyo yigirma besh yoshda edi. U Quddusda yigirma to‘qqiz yil shohlik qildi. Onasining ismi Abiyo bo‘lib, Zakariyo degan odamning qizi edi.</div>
  <div id="3"><sup><a href="https://www.kitobook.com/compare/book/12/18/3/" title="сравнение переводов, параллельные ссылки">3</a></sup> Hizqiyo, bobosi Dovud kabi, Egamiz oldida to‘g‘ri ishlar qildi.</div>
  <div id="4"><sup><a href="https://www.kitobook.com/compare/book/12/18/4/" title="сравнение переводов, параллельные ссылки">4</a></sup> U sajdagohlarni yo‘qotdi, butsimon toshlarni parchalab tashladi, Asheraning ustunlarini kesdi. Muso bronzadan yasagan Naxushton nomli ilon tasvirini ham sindirdi. Chunki Isroil xalqi o‘sha kungacha bronza ilon tasviriga qurbonlik keltirardi.</div>
  <div id="5"><sup><a href="https://www.kitobook.com/compare/book/12/18/5/" title="сравнение переводов, параллельные ссылки">5</a></sup> Hizqiyo Isroil xalqining Xudosi — Egamizga ishonardi. Hizqiyogacha ham, undan keyin ham Yahudo shohlari orasida unga o‘xshagani bo‘lmadi.</div>
  <div id="6"><sup><a href="https://www.kitobook.com/compare/book/12/18/6/" title="сравнение переводов, параллельные ссылки">6</a></sup> Hizqiyo Egamizga nihoyatda sodiq bo‘lib, Uning yo‘llaridan ozmadi. Egamiz Musoga bergan amrlarni ijro etdi.</div>
  <div id="7"><sup><a href="https://www.kitobook.com/compare/book/12/18/7/" title="сравнение переводов, параллельные ссылки">7</a></sup> Egamiz Hizqiyo bilan bo‘ldi. Hizqiyo nima ish qilmasin, Egamiz uni barakali qildi. U Ossuriya shohiga itoat qilmay, unga qarshi bosh ko‘tardi.</div>
  <div id="8"><sup><a href="https://www.kitobook.com/compare/book/12/18/8/" title="сравнение переводов, параллельные ссылки">8</a></sup> Hamma joyda — G‘azo va uning atroflarigacha, qishloqlardan tortib mustahkam shahargacha bo‘lgan joylarda Filistlarni mag‘lub qildi.</div>
  <div id="9"><sup><a href="https://www.kitobook.com/compare/book/12/18/9/" title="сравнение переводов, параллельные ссылки">9</a></sup> Hizqiyo shohligining to‘rtinchi yilida Ossuriya shohi Shalmanasar Samariyaga hujum qilib, qamal qildi. Bu paytda Isroil shohi Xo‘sheya yettinchi yil shohlik qilayotgan edi.</div>
  <div id="10"><sup><a href="https://www.kitobook.com/compare/book/12/18/10/" title="сравнение переводов, параллельные ссылки">10</a></sup> Qamalning uchinchi yilida Samariya quladi. Hizqiyo hukmronligining oltinchi yilida va Isroil shohi Xo‘sheya hukmronligining to‘qqizinchi yilida Shalmanasar Samariyani oldi.</div>
  <div id="11"><sup><a href="https://www.kitobook.com/compare/book/12/18/11/" title="сравнение переводов, параллельные ссылки">11</a></sup> Ossuriya shohi Isroil xalqini Ossuriyaga ko‘chirib, ularni Xalax shahriga, Xavor daryosi bo‘yidagi Gozan hududiga va Midiya shaharlariga joylashtirdi.</div>
  <div id="12"><sup><a href="https://www.kitobook.com/compare/book/12/18/12/" title="сравнение переводов, параллельные ссылки">12</a></sup> Ular o‘zlarining Egasi Xudoning amriga quloq solmaganlari uchun, Uning ahdini buzganlari uchun, Egamizning quli Musoning hamma amrlariga quloq solmay, ijro etmaganlari uchun shu hodisalar yuz berdi.</div>
  <div id="13"><sup><a href="https://www.kitobook.com/compare/book/12/18/13/" title="сравнение переводов, параллельные ссылки">13</a></sup> Hizqiyo shohligining o‘n to‘rtinchi yilida, Ossuriya shohi Sanxariv Yahudoning hamma mustahkam shaharlariga hujum qilib, bosib oldi.</div>
  <div id="14"><sup><a href="https://www.kitobook.com/compare/book/12/18/14/" title="сравнение переводов, параллельные ссылки">14</a></sup> Yahudo shohi Hizqiyo Laxish shahrida turgan Ossuriya shohiga shunday xabar yubordi: “Men aybdorman, mening yurtimdan keting, nimani talab qilsangiz, rozi bo‘laman.” Ossuriya shohi Yahudo shohi Hizqiyoga 640 pud kumush va 64 pud oltinni o‘lpon qilib to‘lashga majbur qildi.</div>
  <div id="15"><sup><a href="https://www.kitobook.com/compare/book/12/18/15/" title="сравнение переводов, параллельные ссылки">15</a></sup> Hizqiyo hamma kumushni Egamizning uyidan va shoh saroyining xazinalaridan topib, unga berdi.</div>
  <div id="16"><sup><a href="https://www.kitobook.com/compare/book/12/18/16/" title="сравнение переводов, параллельные ссылки">16</a></sup> Hizqiyo yana Egamizning uyi eshiklari bilan eshik kesakilari ustiga ilgari o‘zi qoplatgan oltin qoplamalarni ham chiqarib olib, Ossuriya shohiga berdi.</div>
  <div id="17"><sup><a href="https://www.kitobook.com/compare/book/12/18/17/" title="сравнение переводов, параллельные ссылки">17</a></sup> Keyin Ossuriya shohi o‘zining bosh qo‘mondoni, bosh vaziri va mulozimi boshchiligida katta lashkarni Laxishdan Quddusga, shoh Hizqiyoning ustiga safarbar qildi. Lashkar Quddusga borayotib, Yuqori Hovuz arig‘i yonida to‘xtadi. Bu ariq kir yuvuvchining dalasiga boradigan yo‘l yonida edi.</div>
  <div id="18"><sup><a href="https://www.kitobook.com/compare/book/12/18/18/" title="сравнение переводов, параллельные ссылки">18</a></sup> Ular shoh Hizqiyoga xabarchi yuborgan edilar, Xilqiyo o‘g‘li — bosh vazir Eliyaqim, kotib Shavna va Osif o‘g‘li — mushovir Yo‘x Ossuriyaliklarning yoniga bordilar.</div>
  <div id="19"><sup><a href="https://www.kitobook.com/compare/book/12/18/19/" title="сравнение переводов, параллельные ссылки">19</a></sup> Mulozim ularga shunday dedi: “Ulug‘ Ossuriya shohining shu gaplarini Hizqiyoga yetkazing: ‘Nimangga ishonyapsan o‘zi?</div>
  <div id="20"><sup><a href="https://www.kitobook.com/compare/book/12/18/20/" title="сравнение переводов, параллельные ссылки">20</a></sup> Harbiy mahoratingdan va kuch–qudratingdan gapiryapsan, lekin bular quruq gaplar–ku. Kimingga ishonib menga itoat etmayapsan?</div>
  <div id="21"><sup><a href="https://www.kitobook.com/compare/book/12/18/21/" title="сравнение переводов, параллельные ссылки">21</a></sup> Ha, sen Misrga ishonyapsan. Lekin Misr yoriq qamishdan qilingan hassaga o‘xshaydi–ku. Unga suyansang, qo‘lingga sanchiladi. Misr fir’avni unga ishonganlar uchun o‘sha yoriq qamishdir.</div>
  <div id="22"><sup><a href="https://www.kitobook.com/compare/book/12/18/22/" title="сравнение переводов, параллельные ссылки">22</a></sup> Balki menga: «Biz Egamiz Xudoga ishonamiz», deb aytarsizlar. Ha, Hizqiyo Yahudo xalqi va Quddusliklarga: «Faqat Quddusda, shu qurbongohning oldida sajda qilinglar», deb aytgan. Lekin u yo‘q qilgan sajdagohlar va qurbongohlar Egangizniki emasmidi?!’</div>
  <div id="23"><sup><a href="https://www.kitobook.com/compare/book/12/18/23/" title="сравнение переводов, параллельные ссылки">23</a></sup> Kelinglar, janobi oliylari Ossuriya shohi nomidan sizlar bilan garov o‘ynaymiz. Sizlarga ikki mingta ot bersak, otlarni mina oladigan odamlar topa olasizlarmi?!</div>
  <div id="24"><sup><a href="https://www.kitobook.com/compare/book/12/18/24/" title="сравнение переводов, параллельные ссылки">24</a></sup> Misrning jang aravalari va otliqlari yordami bilan ham janobi oliylarining eng zaif lashkarboshisini yenga olarmidilaring?!</div>
  <div id="25"><sup><a href="https://www.kitobook.com/compare/book/12/18/25/" title="сравнение переводов, параллельные ссылки">25</a></sup> Qolaversa, bizni Egangizning xohishisiz bu yerni vayron qilishga kelgan, deb o‘ylayapsizlarmi? Egangizning O‘zi bizga: ‘Bu yurtga borib, u yerni vayron qil’, deb amr bergan– ku!”</div>
  <div id="26"><sup><a href="https://www.kitobook.com/compare/book/12/18/26/" title="сравнение переводов, параллельные ссылки">26</a></sup> Eliyaqim, Shavna va Yo‘x mulozimga aytdilar: — Bu qullaringga oramiycha gapiraver, oramiychani tushunamiz. Ibroniycha gapirma. Devor ustidagilar bizning gapimizni eshitib qoladi.</div>
  <div id="27"><sup><a href="https://www.kitobook.com/compare/book/12/18/27/" title="сравнение переводов, параллельные ссылки">27</a></sup> Shunda mulozim: — Janobi oliylari bu so‘zlarni faqat hukmdoringizga va sizlarga gapirsin, deb meni yuboribdimi?! — deb javob berdi. — Devor ustida to‘plangan odamlarga ham gapiryapman–da. Ular ham, sizlar kabi, tezaklarini yeb, siydiklarini ichishga giriftor qilingan.</div>
  <div id="28"><sup><a href="https://www.kitobook.com/compare/book/12/18/28/" title="сравнение переводов, параллельные ссылки">28</a></sup> So‘ngra u tik turib, baland ovoz bilan ibroniycha gapirdi: “Ulug‘ Ossuriya shohining gaplarini eshiting!</div>
  <div id="29"><sup><a href="https://www.kitobook.com/compare/book/12/18/29/" title="сравнение переводов, параллельные ссылки">29</a></sup> Shoh hazratlari shunday aytmoqda: ‘Hizqiyo sizlarni yo‘ldan urmasin. U sizlarni mening qo‘limdan qutqara olmaydi.</div>
  <div id="30"><sup><a href="https://www.kitobook.com/compare/book/12/18/30/" title="сравнение переводов, параллельные ссылки">30</a></sup> Hizqiyo: «Egamiz bizni albatta qutqaradi, bu shahar Ossuriya shohi qo‘liga berilmaydi», deb sizlarni Egangizdan umidvor qilmasin.’</div>
  <div id="31"><sup><a href="https://www.kitobook.com/compare/book/12/18/31/" title="сравнение переводов, параллельные ссылки">31</a></sup> Hizqiyoga itoat qilmanglar. Chunki Ossuriya shohi aytmoqda: ‘Men bilan sulh tuzib, mening oldimga chiqinglar. Shunda har kim o‘z uzumzori hosilidan va anjir daraxti mevasidan tanovul qilishiga, o‘z sardobasidan suv ichishiga ijozat beriladi.</div>
  <div id="32"><sup><a href="https://www.kitobook.com/compare/book/12/18/32/" title="сравнение переводов, параллельные ссылки">32</a></sup> So‘ngra men sizlarni o‘z o‘lkangizga o‘xshagan bir yurtga olib boraman. U joy bug‘doy, sharob, non, uzum, zaytun moyi va asal yurtidir. O‘limni emas, hayotni tanlanglar. «Egamiz bizni qutqaradi», deb sizlarni aldamoqchi bo‘lgan Hizqiyoga quloq solmanglar.</div>
  <div id="33"><sup><a href="https://www.kitobook.com/compare/book/12/18/33/" title="сравнение переводов, параллельные ссылки">33</a></sup> Qaysi xalqning xudosi o‘z yurtini Men, Ossuriya shohining qo‘lidan qutqaribdi?!</div>
  <div id="34"><sup><a href="https://www.kitobook.com/compare/book/12/18/34/" title="сравнение переводов, параллельные ссылки">34</a></sup> Xomat bilan Arpadning xudolari qani? Sefarvayim, Xana va Ivvaxning xudolari qani? Ular Samariyani mening qo‘limdan qutqara olmadilar–ku!</div>
  <div id="35"><sup><a href="https://www.kitobook.com/compare/book/12/18/35/" title="сравнение переводов, параллельные ссылки">35</a></sup> Jamiki xalqlarning xudolaridan qaysi biri o‘z yurtini mening qo‘limdan qutqaribdiki, Egangiz Quddusni qutqara olsa?!’”</div>
  <div id="36"><sup><a href="https://www.kitobook.com/compare/book/12/18/36/" title="сравнение переводов, параллельные ссылки">36</a></sup> Xalq jim qoldi, birontasi ham javob bermadi. Chunki shoh Hizqiyo: “Uning gapiga javob qaytarmanglar”, deb farmon bergan edi.</div>
  <div id="37"><sup><a href="https://www.kitobook.com/compare/book/12/18/37/" title="сравнение переводов, параллельные ссылки">37</a></sup> Shundan keyin bosh vazir Eliyaqim, kotib Shavna va mushovir Yo‘x qayg‘udan liboslarini yirtib, Hizqiyoning oldiga keldilar–da, Ossuriya shohi mulozimining gaplarini Hizqiyoga aytib berdilar.</div>
</div>