<div itemprop="articleBody" class="text">
  <div id="1"><sup><a href="https://www.kitobook.com/compare/book/40/17/1/" title="сравнение переводов, параллельные ссылки">1</a></sup> Oradan olti kun o‘tdi. Iso yoniga faqat Butrus, Yoqub va Yoqubning ukasi Yuhannoni olib, baland bir toqqa chiqdi.</div>
  <div id="2"><sup><a href="https://www.kitobook.com/compare/book/40/17/2/" title="сравнение переводов, параллельные ссылки">2</a></sup> U yerda, ularning ko‘z o‘ngida Isoning qiyofasi o‘zgardi: yuzi quyoshday porlab, kiyimlari ko‘zni qamashtiradigan darajada oppoq bo‘lib qoldi.</div>
  <div id="3"><sup><a href="https://www.kitobook.com/compare/book/40/17/3/" title="сравнение переводов, параллельные ссылки">3</a></sup> Birdaniga ularga Muso bilan Ilyos zohir bo‘lishdi. Ular Iso bilan gaplashdilar.</div>
  <div id="4"><sup><a href="https://www.kitobook.com/compare/book/40/17/4/" title="сравнение переводов, параллельные ссылки">4</a></sup> Butrus Isoga dedi: — Hazrat, yaxshi ham shu yerga kelgan ekanmiz! Istasangiz, uchta chayla yasayman: bittasi Sizga, bittasi Musoga, bittasi Ilyosga.</div>
  <div id="5"><sup><a href="https://www.kitobook.com/compare/book/40/17/5/" title="сравнение переводов, параллельные ссылки">5</a></sup> U shu gapini tugatmagan ham ediki, birdaniga oppoq bulut paydo bo‘lib, hammalariga soya soldi. Bulut orasidan shunday ovoz keldi: — Bu Mening sevikli O‘g‘limdir, Undan mamnunman. Unga quloq solinglar!</div>
  <div id="6"><sup><a href="https://www.kitobook.com/compare/book/40/17/6/" title="сравнение переводов, параллельные ссылки">6</a></sup> Shogirdlar ovozni eshitganlarida, shunchalik qo‘rqib ketdilarki, yerga yuz tuban yiqildilar.</div>
  <div id="7"><sup><a href="https://www.kitobook.com/compare/book/40/17/7/" title="сравнение переводов, параллельные ссылки">7</a></sup> Iso esa kelib, ularga qo‘l tekkizdi–da: — Turinglar, qo‘rqmanglar! — dedi.</div>
  <div id="8"><sup><a href="https://www.kitobook.com/compare/book/40/17/8/" title="сравнение переводов, параллельные ссылки">8</a></sup> Ular boshlarini ko‘tarib, yolg‘iz Isodan boshqa hech kimni ko‘rmadilar.</div>
  <div id="9"><sup><a href="https://www.kitobook.com/compare/book/40/17/9/" title="сравнение переводов, параллельные ссылки">9</a></sup> Tog‘dan tushayotganlarida Iso ularga buyurdi: — Inson O‘g‘li o‘lib tirilmaguncha, bu ko‘rganlaringizni hech kimga aytmanglar.</div>
  <div id="10"><sup><a href="https://www.kitobook.com/compare/book/40/17/10/" title="сравнение переводов, параллельные ссылки">10</a></sup> Shogirdlari Undan so‘radilar: — Nega Tavrot tafsirchilari, Masihdan oldin Ilyos payg‘ambar kelishi kerak, deb aytadilar?</div>
  <div id="11"><sup><a href="https://www.kitobook.com/compare/book/40/17/11/" title="сравнение переводов, параллельные ссылки">11</a></sup> Iso ularga shunday javob berdi: — To‘g‘ri, avvalo Ilyos kelib, hamma narsani tiklashi kerak.</div>
  <div id="12"><sup><a href="https://www.kitobook.com/compare/book/40/17/12/" title="сравнение переводов, параллельные ссылки">12</a></sup> Biroq Men sizlarga shuni aytaman: Ilyos allaqachon kelgan. Ammo odamlar uni tanimay, uni xohlaganicha ho‘rladilar. Xuddi shunga o‘xshab, Inson O‘g‘li ham odamlar qo‘lida ko‘p azob chekadi.</div>
  <div id="13"><sup><a href="https://www.kitobook.com/compare/book/40/17/13/" title="сравнение переводов, параллельные ссылки">13</a></sup> Shunda shogirdlar tushundilarki, Iso ularga Yahyo cho‘mdiruvchi to‘g‘risida gapirayotgan ekan.</div>
  <div id="14"><sup><a href="https://www.kitobook.com/compare/book/40/17/14/" title="сравнение переводов, параллельные ссылки">14</a></sup> Iso shogirdlari bilan olomon oldiga kelganda, bir odam Isoning oldida tiz cho‘kib:</div>
  <div id="15"><sup><a href="https://www.kitobook.com/compare/book/40/17/15/" title="сравнение переводов, параллельные ссылки">15</a></sup> — Hazrat, — dedi, — o‘g‘limga rahm qiling! Uning tutqanoq kasali bor, qattiq azob chekmoqda. U ko‘pincha olovga yoki suvga yiqilib tushadi.</div>
  <div id="16"><sup><a href="https://www.kitobook.com/compare/book/40/17/16/" title="сравнение переводов, параллельные ссылки">16</a></sup> O‘g‘limni shogirdlaringiz oldiga olib kelgandim, ammo ular davolay olmadilar.</div>
  <div id="17"><sup><a href="https://www.kitobook.com/compare/book/40/17/17/" title="сравнение переводов, параллельные ссылки">17</a></sup> Iso shunday dedi: — Ey imonsiz va buzuq avlod! Qachongacha sizlar bilan birga bo‘lishim kerak?! Sizlarga yana qancha toqat qilishim kerak?! Bolani bu yerga olib kelinglar!</div>
  <div id="18"><sup><a href="https://www.kitobook.com/compare/book/40/17/18/" title="сравнение переводов, параллельные ссылки">18</a></sup> Iso jinga do‘q qildi. Jin bolaning ichidan chiqib ketdi, shu zahoti bola sog‘ayib qoldi.</div>
  <div id="19"><sup><a href="https://www.kitobook.com/compare/book/40/17/19/" title="сравнение переводов, параллельные ссылки">19</a></sup> Shogirdlar Iso bilan yolg‘iz qolganlarida, Undan: — Nega biz jinni quvib chiqara olmadik? — deb so‘radilar.</div>
  <div id="20"><sup><a href="https://www.kitobook.com/compare/book/40/17/20/" title="сравнение переводов, параллельные ссылки">20</a></sup> Iso javob berib dedi: — Yetarli imoningiz yo‘qligi uchun shunday bo‘ldi. Sizlarga chinini aytayin: agar zig‘irday imoningiz bo‘lib, shu toqqa: “Bu yerdan u yerga ko‘ch”, — deb aytsangiz, tog‘ ko‘chadi. Sizlar uchun imkonsiz narsa bo‘lmaydi.</div>
  <div id="21"><sup><a href="https://www.kitobook.com/compare/book/40/17/21/" title="сравнение переводов, параллельные ссылки">21</a></sup> [Biroq bu toifa jinlar ibodat va ruzadan boshqa narsa bilan cheqmas.]</div>
  <div id="22"><sup><a href="https://www.kitobook.com/compare/book/40/17/22/" title="сравнение переводов, параллельные ссылки">22</a></sup> Iso shogirdlari bilan Jalilaga qaytib kelgandan keyin, ularga dedi: — Inson O‘g‘li odamlar qo‘liga tutib beriladi.</div>
  <div id="23"><sup><a href="https://www.kitobook.com/compare/book/40/17/23/" title="сравнение переводов, параллельные ссылки">23</a></sup> Uni o‘ldirishadi, uchinchi kuni esa U tiriladi. Shogirdlar nihoyatda g‘amgin bo‘lib qoldilar.</div>
  <div id="24"><sup><a href="https://www.kitobook.com/compare/book/40/17/24/" title="сравнение переводов, параллельные ссылки">24</a></sup> Iso bilan shogirdlari Kafarnahumga kelganlarida, Ma’bad solig‘ini yig‘uvchilar Butrusning oldiga kelib: — Ustozingiz Ma’bad solig‘ini to‘lamaydimi? — deb so‘radilar.</div>
  <div id="25"><sup><a href="https://www.kitobook.com/compare/book/40/17/25/" title="сравнение переводов, параллельные ссылки">25</a></sup> — To‘laydi! — deb javob berdi Butrus. Butrus uyga kelgach, Iso birinchi bo‘lib gapirdi: — Butrus, sening fikring qanday? Bu dunyo shohlari soliq va bojni kimdan yig‘adilar? O‘zinikilardanmi yoki begonalardanmi?</div>
  <div id="26"><sup><a href="https://www.kitobook.com/compare/book/40/17/26/" title="сравнение переводов, параллельные ссылки">26</a></sup> — Begonalardan–da, — deb javob berdi Butrus. — Demak, o‘zinikilar soliqdan ozod ekan–da, — dedi Iso. —</div>
  <div id="27"><sup><a href="https://www.kitobook.com/compare/book/40/17/27/" title="сравнение переводов, параллельные ссылки">27</a></sup> Ammo, ularni norozi qilmaylik. Ko‘lga borib qarmoq tashla. Birinchi ilingan baliqni olib og‘zini ochsang, to‘rt diramlik tangani topasan. Tangani olib, ikkovimiz uchun soliq to‘la.</div>
</div>