<div itemprop="articleBody" class="text">
  <div id="1"><sup><a href="https://www.kitobook.com/compare/book/40/05/1/" title="сравнение переводов, параллельные ссылки">1</a></sup> Iso katta bir olomonni ko‘rib, toqqa chiqib o‘tirdi. Shogirdlari Uning oldiga kelishdi.</div>
  <div id="2"><sup><a href="https://www.kitobook.com/compare/book/40/05/2/" title="сравнение переводов, параллельные ссылки">2</a></sup> Iso shogirdlariga ta’lim berib, gap boshladi:</div>
  <div id="3"><sup><a href="https://www.kitobook.com/compare/book/40/05/3/" title="сравнение переводов, параллельные ссылки">3</a></sup> “Ruhan kambag‘al bo‘lganlar baxtlidir, Chunki Osmon Shohligi ularnikidir.</div>
  <div id="4"><sup><a href="https://www.kitobook.com/compare/book/40/05/4/" title="сравнение переводов, параллельные ссылки">4</a></sup> Yig‘layotganlar baxtlidir, Chunki ular tasalli topadilar.</div>
  <div id="5"><sup><a href="https://www.kitobook.com/compare/book/40/05/5/" title="сравнение переводов, параллельные ссылки">5</a></sup> Kamtarin bo‘lganlar baxtlidir, Chunki ular yer yuziga ega bo‘ladilar.</div>
  <div id="6"><sup><a href="https://www.kitobook.com/compare/book/40/05/6/" title="сравнение переводов, параллельные ссылки">6</a></sup> Adolatga tashna bo‘lganlar baxtlidir, Chunki Xudo ularni qondiradi.</div>
  <div id="7"><sup><a href="https://www.kitobook.com/compare/book/40/05/7/" title="сравнение переводов, параллельные ссылки">7</a></sup> Rahmdil bo‘lganlar baxtlidir, Chunki ular rahm–shafqat topadilar.</div>
  <div id="8"><sup><a href="https://www.kitobook.com/compare/book/40/05/8/" title="сравнение переводов, параллельные ссылки">8</a></sup> Pokdil bo‘lganlar baxtlidir, Chunki ular Xudoni ko‘radilar.</div>
  <div id="9"><sup><a href="https://www.kitobook.com/compare/book/40/05/9/" title="сравнение переводов, параллельные ссылки">9</a></sup> Tinchlik o‘rnatuvchilar baxtlidir, Chunki ular Xudoning farzandlari deb ataladilar.</div>
  <div id="10"><sup><a href="https://www.kitobook.com/compare/book/40/05/10/" title="сравнение переводов, параллельные ссылки">10</a></sup> Xudoning yo‘lidan yurgani uchun Quvg‘in bo‘lganlar baxtlidir, Chunki Osmon Shohligi ularnikidir.</div>
  <div id="11"><sup><a href="https://www.kitobook.com/compare/book/40/05/11/" title="сравнение переводов, параллельные ссылки">11</a></sup> Odamlar Men tufayli sizlarni haqoratlab quvg‘in qilganlarida, sizlar haqingizda yolg‘on gapirib tuhmat qilganlarida, baxtlisizlar!</div>
  <div id="12"><sup><a href="https://www.kitobook.com/compare/book/40/05/12/" title="сравнение переводов, параллельные ссылки">12</a></sup> Sevininglar, xursand bo‘linglar. Sizlarni osmonda buyuk mukofot kutmoqda. Axir sizdan avval o‘tgan payg‘ambarlar ham xuddi shunday quvg‘in bo‘lganlar.</div>
  <div id="13"><sup><a href="https://www.kitobook.com/compare/book/40/05/13/" title="сравнение переводов, параллельные ссылки">13</a></sup> Sizlar yerning tuzisizlar. Lekin tuz o‘z ta’mini yo‘qotsa, uni yana qanday sho‘r qilib bo‘ladi? Bunday tuz boshqa hech narsaga yaramaydi, uni oyoq ostiga tashlab yuborishadi.</div>
  <div id="14"><sup><a href="https://www.kitobook.com/compare/book/40/05/14/" title="сравнение переводов, параллельные ссылки">14</a></sup> Sizlar dunyoning nurisizlar. Tepalikka qurilgan shaharni ko‘zdan pinhon tutib bo‘lmaydi.</div>
  <div id="15"><sup><a href="https://www.kitobook.com/compare/book/40/05/15/" title="сравнение переводов, параллельные ссылки">15</a></sup> Hech kim chiroqni yoqib, ustini idish bilan yopib qo‘ymaydi. Aksincha, uni chiroqpoyaga qo‘yishadi, shunda chiroq uydagilarning hammasiga yorug‘lik beradi.</div>
  <div id="16"><sup><a href="https://www.kitobook.com/compare/book/40/05/16/" title="сравнение переводов, параллельные ссылки">16</a></sup> Sizning nuringiz ham insonlar oldida shunday porlasinki, toki ular yaxshi ishlaringizni ko‘rib, osmondagi Otangizni ulug‘lasinlar.</div>
  <div id="17"><sup><a href="https://www.kitobook.com/compare/book/40/05/17/" title="сравнение переводов, параллельные ссылки">17</a></sup> Meni, Tavrot yoki payg‘ambarlarning bitiklarini bekor qilgani kelgan, deb o‘ylamanglar. Men bekor qilgani emas, balki bajo keltirgani keldim.</div>
  <div id="18"><sup><a href="https://www.kitobook.com/compare/book/40/05/18/" title="сравнение переводов, параллельные ссылки">18</a></sup> Sizga chinini aytayin: yeru osmon yo‘q bo‘lib ketishi mumkin. Ammo Tavrotdagi na bir harf, na bir nuqta o‘chadi. Unda yozilgan hamma narsa amalga oshadi.</div>
  <div id="19"><sup><a href="https://www.kitobook.com/compare/book/40/05/19/" title="сравнение переводов, параллельные ссылки">19</a></sup> Shu bois kim bu amrlarning eng kichigiga ham rioya qilmay, uni boshqalarga buzib o‘rgatsa, Osmon Shohligida eng kichik bo‘ladi. Lekin kim bu amrlarni bajarib, boshqalarga o‘rgatsa, Osmon Shohligida buyuk bo‘ladi.</div>
  <div id="20"><sup><a href="https://www.kitobook.com/compare/book/40/05/20/" title="сравнение переводов, параллельные ссылки">20</a></sup> Sizlarga aytib qo‘yay: agar sizlarning solihligingiz Tavrot tafsirchilari va farziylarning solihligidan ustun kelmasa, sizlar hech qachon Osmon Shohligiga kirolmaysizlar.</div>
  <div id="21"><sup><a href="https://www.kitobook.com/compare/book/40/05/21/" title="сравнение переводов, параллельные ссылки">21</a></sup> Ajdodlarimizga shunday aytilganini eshitgansizlar: “Qotillik qilma. Qotillik qilgan odam hukm qilinadi.”</div>
  <div id="22"><sup><a href="https://www.kitobook.com/compare/book/40/05/22/" title="сравнение переводов, параллельные ссылки">22</a></sup> Lekin Men sizlarga aytaman: hattoki birodaridan g‘azablangan odam ham hukm qilinadi. Birodarini haqoratlagan odam oliy mahkamada javob beradi. Birodariga: “Ahmoqsan”, degan esa, do‘zax oloviga tashlanadi.</div>
  <div id="23"><sup><a href="https://www.kitobook.com/compare/book/40/05/23/" title="сравнение переводов, параллельные ссылки">23</a></sup> Shunday ekan, siz ehsoningizni qurbongohga olib kelganingizda, birodaringiz nimadandir sizdan xafa ekanligi yodingizga tushsa,</div>
  <div id="24"><sup><a href="https://www.kitobook.com/compare/book/40/05/24/" title="сравнение переводов, параллельные ссылки">24</a></sup> ehsoningizni qurbongoh oldida qoldiring. Birinchi navbatda borib, birodaringiz bilan yarashing, keyin kelib, ehsoningizni nazr qiling.</div>
  <div id="25"><sup><a href="https://www.kitobook.com/compare/book/40/05/25/" title="сравнение переводов, параллельные ссылки">25</a></sup> Birov sizni ayblab qozixonaga olib borsa, vaqtni boy bermay, yo‘ldayoq ayblovchingiz bilan kelishib oling. Aks holda, ayblovchingiz sizni qozi oldiga olib boradi, qozi esa sizni mirshabga topshiradi. Sizni zindonga tashlashadi.</div>
  <div id="26"><sup><a href="https://www.kitobook.com/compare/book/40/05/26/" title="сравнение переводов, параллельные ссылки">26</a></sup> Sizlarga chinini aytay: oxirgi tiyiningizni to‘lamaguningizcha, u yerdan chiqolmaysiz.</div>
  <div id="27"><sup><a href="https://www.kitobook.com/compare/book/40/05/27/" title="сравнение переводов, параллельные ссылки">27</a></sup> “Zino qilma”, — deb aytilganini ham eshitgansizlar.</div>
  <div id="28"><sup><a href="https://www.kitobook.com/compare/book/40/05/28/" title="сравнение переводов, параллельные ссылки">28</a></sup> Lekin Men sizlarga aytaman: agar siz ayolga shahvat bilan qarasangiz, xayolingizda u bilan zino qilgan bo‘lasiz.</div>
  <div id="29"><sup><a href="https://www.kitobook.com/compare/book/40/05/29/" title="сравнение переводов, параллельные ссылки">29</a></sup> Bordi–yu, o‘ng ko‘zingiz gunoh qilishingizga sababchi bo‘lsa, uni o‘yib olib, uloqtirib yuboring. Butun badaningiz do‘zaxga tashlangandan ko‘ra, a’zolaringizdan bittasi yo‘q bo‘lgani siz uchun yaxshiroqdir.</div>
  <div id="30"><sup><a href="https://www.kitobook.com/compare/book/40/05/30/" title="сравнение переводов, параллельные ссылки">30</a></sup> Agar o‘ng qo‘lingiz gunoh qilishingizga sababchi bo‘lsa, uni kesib tashlab, uloqtirib yuboring. Butun badaningiz do‘zaxga yo‘liqqandan ko‘ra, a’zolaringizdan bittasi yo‘q bo‘lgani siz uchun yaxshiroqdir.</div>
  <div id="31"><sup><a href="https://www.kitobook.com/compare/book/40/05/31/" title="сравнение переводов, параллельные ссылки">31</a></sup> Yana deyilganki: “Kim xotini bilan ajrashmoqchi bo‘lsa, unga taloq xatini yozib bersin.”</div>
  <div id="32"><sup><a href="https://www.kitobook.com/compare/book/40/05/32/" title="сравнение переводов, параллельные ссылки">32</a></sup> Lekin Men sizlarga aytaman: kim bevafolik aybidan boshqa sabab tufayli o‘z xotini bilan ajrashsa, unga zino qilishga sabab topib beradi. Shuningdek, kim ajrashgan xotinga uylansa, zino qilgan bo‘ladi.</div>
  <div id="33"><sup><a href="https://www.kitobook.com/compare/book/40/05/33/" title="сравнение переводов, параллельные ссылки">33</a></sup> Ajdodlarimizga: “Ichgan qasamingdan qaytma. Egamizga bergan va’dalaringni bajargin”, — deb aytilganini ham eshitgansizlar.</div>
  <div id="34"><sup><a href="https://www.kitobook.com/compare/book/40/05/34/" title="сравнение переводов, параллельные ссылки">34</a></sup> Lekin Men sizlarga aytaman: umuman qasam ichmanglar. Osmon haqi deya qasam ichmanglar, chunki osmon Xudoning taxtidir.</div>
  <div id="35"><sup><a href="https://www.kitobook.com/compare/book/40/05/35/" title="сравнение переводов, параллельные ссылки">35</a></sup> Yer haqi deya qasam ichmanglar, chunki yer Xudoning poyandozidir. Quddus haqi deya ham qasam ichmanglar, chunki Quddus buyuk Shohning shahridir.</div>
  <div id="36"><sup><a href="https://www.kitobook.com/compare/book/40/05/36/" title="сравнение переводов, параллельные ссылки">36</a></sup> Boshingiz haqi ham qasam ichmanglar, chunki o‘zlaringiz sochingizning bir tolasini ham oq yoki qora qila olmaysiz.</div>
  <div id="37"><sup><a href="https://www.kitobook.com/compare/book/40/05/37/" title="сравнение переводов, параллельные ссылки">37</a></sup> Sizlarning so‘zingiz faqat “ha” yoki “yo‘q” bo‘lsin. Bundan ortig‘i esa yovuz shaytondandir.</div>
  <div id="38"><sup><a href="https://www.kitobook.com/compare/book/40/05/38/" title="сравнение переводов, параллельные ссылки">38</a></sup> Sizlar: “Ko‘z evaziga ko‘z, tish evaziga tish”, — deb aytilganini ham eshitgansizlar.</div>
  <div id="39"><sup><a href="https://www.kitobook.com/compare/book/40/05/39/" title="сравнение переводов, параллельные ссылки">39</a></sup> Lekin Men sizlarga aytaman: sizga yomonlik qilgan odamga qarshilik ko‘rsatmang. Agar kimdir o‘ng chakkangizga ursa, unga chapini ham tuting.</div>
  <div id="40"><sup><a href="https://www.kitobook.com/compare/book/40/05/40/" title="сравнение переводов, параллельные ссылки">40</a></sup> Kim siz bilan da’volashib, ko‘ylagingizni olmoqchi bo‘lsa, unga to‘ningizni ham berib yuboring.</div>
  <div id="41"><sup><a href="https://www.kitobook.com/compare/book/40/05/41/" title="сравнение переводов, параллельные ссылки">41</a></sup> Birov sizni bir chaqirim yo‘l yurishga majbur qilsa, u bilan birga ikki chaqirim yuring.</div>
  <div id="42"><sup><a href="https://www.kitobook.com/compare/book/40/05/42/" title="сравнение переводов, параллельные ссылки">42</a></sup> Sizdan so‘raganga bering, sizdan qarz olmoqchi bo‘lgandan yuz o‘girmang.</div>
  <div id="43"><sup><a href="https://www.kitobook.com/compare/book/40/05/43/" title="сравнение переводов, параллельные ссылки">43</a></sup> “Birodaringni yaxshi ko‘r, dushmaningdan nafratlan”, — deb aytilganini ham eshitgansizlar.</div>
  <div id="44"><sup><a href="https://www.kitobook.com/compare/book/40/05/44/" title="сравнение переводов, параллельные ссылки">44</a></sup> Lekin Men sizlarga aytyapman: dushmanlaringizni yaxshi ko‘ringlar. Sizlarni quvg‘in qilganlar uchun ibodat qilinglar.</div>
  <div id="45"><sup><a href="https://www.kitobook.com/compare/book/40/05/45/" title="сравнение переводов, параллельные ссылки">45</a></sup> Shunda siz osmondagi Otangizning o‘g‘illari bo‘lasizlar. Chunki U O‘z quyoshini yovuzlar ustida ham, yaxshilar ustida ham balqitadi, yomg‘irini solihlar ustiga ham, fosiqlar ustiga ham yog‘diradi.</div>
  <div id="46"><sup><a href="https://www.kitobook.com/compare/book/40/05/46/" title="сравнение переводов, параллельные ссылки">46</a></sup> Agar sizni yaxshi ko‘rganlarnigina yaxshi ko‘rsangiz, sizlarga qanday mukofot bo‘ladi? Axir, soliqchilar ham shunday qilishmaydimi?</div>
  <div id="47"><sup><a href="https://www.kitobook.com/compare/book/40/05/47/" title="сравнение переводов, параллельные ссылки">47</a></sup> Agar siz faqat birodarlaringiz bilangina salomlashsangiz, boshqalardan nima farqingiz qoladi?! Axir, butparastlar ham xuddi shunday qilishmaydimi?!</div>
  <div id="48"><sup><a href="https://www.kitobook.com/compare/book/40/05/48/" title="сравнение переводов, параллельные ссылки">48</a></sup> Osmondagi Otangiz barkamol bo‘lgani kabi, sizlar ham barkamol bo‘linglar.”</div>
</div>