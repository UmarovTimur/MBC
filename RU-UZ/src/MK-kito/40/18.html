<div itemprop="articleBody" class="text">
  <div id="1"><sup><a href="https://www.kitobook.com/compare/book/40/18/1/" title="сравнение переводов, параллельные ссылки">1</a></sup> Shu payt shogirdlar Isoning oldiga kelib: — Osmon Shohligida eng kattasi kim bo‘ladi? — deb so‘radilar.</div>
  <div id="2"><sup><a href="https://www.kitobook.com/compare/book/40/18/2/" title="сравнение переводов, параллельные ссылки">2</a></sup> Iso yoniga bir bolani chaqirdi, uni o‘rtalarida turg‘izib,</div>
  <div id="3"><sup><a href="https://www.kitobook.com/compare/book/40/18/3/" title="сравнение переводов, параллельные ссылки">3</a></sup> dedi: — Sizlarga chinini aytayin: agar sizlar o‘zgarmasangiz va bolalarday bo‘lmasangiz, hech qachon Osmon Shohligiga kira olmaysizlar.</div>
  <div id="4"><sup><a href="https://www.kitobook.com/compare/book/40/18/4/" title="сравнение переводов, параллельные ссылки">4</a></sup> Agar o‘zingizni mana shu bola singari past tutsangiz, Osmon Shohligida eng kattasi bo‘lasiz.</div>
  <div id="5"><sup><a href="https://www.kitobook.com/compare/book/40/18/5/" title="сравнение переводов, параллельные ссылки">5</a></sup> Kim shunday bir bolani Mening nomimdan qabul qilsa, Meni qabul qilgan bo‘ladi.</div>
  <div id="6"><sup><a href="https://www.kitobook.com/compare/book/40/18/6/" title="сравнение переводов, параллельные ссылки">6</a></sup> “Menga ishongan shu kichiklarning birontasini yo‘ldan ozdirgan odamning holiga voy. Bunday qilgandan ko‘ra, o‘sha odamning bo‘yniga tegirmon toshini osib, dengiz tubiga cho‘ktirilgani o‘zi uchun yaxshiroq bo‘lar edi.</div>
  <div id="7"><sup><a href="https://www.kitobook.com/compare/book/40/18/7/" title="сравнение переводов, параллельные ссылки">7</a></sup> Odamlarni yo‘ldan ozdiradigan vasvasalar dastidan bu dunyoning holiga voy! Vasvasalar albatta keladi, lekin vasvasaga sababchi bo‘lgan odamning holiga voy!</div>
  <div id="8"><sup><a href="https://www.kitobook.com/compare/book/40/18/8/" title="сравнение переводов, параллельные ссылки">8</a></sup> Agar yo‘ldan ozishingga qo‘ling yoki oyog‘ing sababchi bo‘lsa, uni chopib tashlab, uloqtirib yubor. Ikki qo‘l yoki ikki oyoq bilan abadiy olovga tashlangandan ko‘ra, mayib yoki cho‘loq bo‘lib abadiy hayotdan bahramand bo‘lganing yaxshiroqdir.</div>
  <div id="9"><sup><a href="https://www.kitobook.com/compare/book/40/18/9/" title="сравнение переводов, параллельные ссылки">9</a></sup> Agar yo‘ldan ozishingga ko‘zing sababchi bo‘lsa, uni o‘yib olib, uloqtirib yubor. Ikki ko‘zing bilan do‘zax oloviga tushgandan ko‘ra, bir ko‘z bilan abadiy hayotdan bahramand bo‘lganing yaxshiroqdir.”</div>
  <div id="10"><sup><a href="https://www.kitobook.com/compare/book/40/18/10/" title="сравнение переводов, параллельные ссылки">10</a></sup> “Ehtiyot bo‘linglar, bu kichiklardan birontasini ham xor qilmanglar. Sizlarga shuni aytay: osmonda ularning farishtalari doimo osmondagi Otamning jamolini ko‘rib turadi.</div>
  <div id="11"><sup><a href="https://www.kitobook.com/compare/book/40/18/11/" title="сравнение переводов, параллельные ссылки">11</a></sup> Inson O‘g‘li esa adashib gumroh bo‘lganlarni qutqarish uchun kelgan.</div>
  <div id="12"><sup><a href="https://www.kitobook.com/compare/book/40/18/12/" title="сравнение переводов, параллельные ссылки">12</a></sup> Nima deb o‘ylaysiz: agar bir odamning yuzta qo‘yi bo‘lsayu, ulardan biri adashib qolsa, u to‘qson to‘qqizini tog‘larda qoldirib, adashib qolganini izlab ketmaydimi?!</div>
  <div id="13"><sup><a href="https://www.kitobook.com/compare/book/40/18/13/" title="сравнение переводов, параллельные ссылки">13</a></sup> Agarda uni topib olsa, sizga chinini aytay: adashmagan to‘qson to‘qqiztasidan ko‘ra, shu bitta qo‘y uchun u ko‘proq sevinadi.</div>
  <div id="14"><sup><a href="https://www.kitobook.com/compare/book/40/18/14/" title="сравнение переводов, параллельные ссылки">14</a></sup> Shu singari osmondagi Otangiz ham bu kichiklardan birontasining yo‘qolib qolishini istamaydi.”</div>
  <div id="15"><sup><a href="https://www.kitobook.com/compare/book/40/18/15/" title="сравнение переводов, параллельные ссылки">15</a></sup> “Agar birodaringiz sizga qarshi gunoh qilsa, uning oldiga boring. U bilan yakka holda gaplashib aybini yuziga ayting. Agar u sizga quloq solsa, siz orangizdagi birodarlik rishtalarini tiklagan bo‘lasiz.</div>
  <div id="16"><sup><a href="https://www.kitobook.com/compare/book/40/18/16/" title="сравнение переводов, параллельные ссылки">16</a></sup> Agar sizga quloq solmasa, o‘zingiz bilan yana bir yoki ikki kishini olib boring, chunki “har bir masala ikkita yoki uchta guvohning so‘zlari asosida ko‘rib chiqiladi.”</div>
  <div id="17"><sup><a href="https://www.kitobook.com/compare/book/40/18/17/" title="сравнение переводов, параллельные ссылки">17</a></sup> Agar birodaringiz ularga ham quloq solmasa, imonlilar jamoatiga ayting. Agar imonlilar jamoatiga ham quloq solmasa, uni butparast yoki soliqchi deb hisoblab, u bilan aloqani uzing.</div>
  <div id="18"><sup><a href="https://www.kitobook.com/compare/book/40/18/18/" title="сравнение переводов, параллельные ссылки">18</a></sup> Sizlarga chinini aytayin: yer yuzida sizlar nimani taqiqlasangizlar, osmonda ham taqiqlanadi. Yer yuzida sizlar nimaga ijozat bersangizlar, osmonda ham ijozat beriladi.</div>
  <div id="19"><sup><a href="https://www.kitobook.com/compare/book/40/18/19/" title="сравнение переводов, параллельные ссылки">19</a></sup> Sizlarga yana shuni ham aytay: oralaringizdan ikkitangiz yakdil bo‘lib biron narsa uchun ibodat qilsangizlar, osmondagi Otam tilagingizni bajaradi.</div>
  <div id="20"><sup><a href="https://www.kitobook.com/compare/book/40/18/20/" title="сравнение переводов, параллельные ссылки">20</a></sup> Qayerda ikki yoki uch kishi Mening nomim uchun yig‘ilsa, Men o‘sha yerda ularning orasida bo‘laman.”</div>
  <div id="21"><sup><a href="https://www.kitobook.com/compare/book/40/18/21/" title="сравнение переводов, параллельные ссылки">21</a></sup> Shundan keyin Butrus kelib Isoga dedi: “Hazrat, agar birodarim menga qarshi gunoh qilsa, uni necha marta kechiray? Yetti martami?”</div>
  <div id="22"><sup><a href="https://www.kitobook.com/compare/book/40/18/22/" title="сравнение переводов, параллельные ссылки">22</a></sup> “Sizlarga shuni aytay: yetti marta emas, — dedi Iso, — balki yetmish karra yetti marta.</div>
  <div id="23"><sup><a href="https://www.kitobook.com/compare/book/40/18/23/" title="сравнение переводов, параллельные ссылки">23</a></sup> Shu sababli Osmon Shohligini bir shohga qiyoslash mumkin. Bu shoh o‘z xizmatkorlari bilan hisob– kitob qilmoqchi bo‘libdi.</div>
  <div id="24"><sup><a href="https://www.kitobook.com/compare/book/40/18/24/" title="сравнение переводов, параллельные ссылки">24</a></sup> Hisob–kitobni boshlaganda, uning huzuriga ming–minglab tilla tanga qarzdor bo‘lgan xizmatkorini olib kelibdilar.</div>
  <div id="25"><sup><a href="https://www.kitobook.com/compare/book/40/18/25/" title="сравнение переводов, параллельные ссылки">25</a></sup> Lekin qarz to‘lashga qurbi yetmagani uchun, shoh unga: — O‘zingni, xotiningni, bolalaringni va butun mol–mulkingni sotib, qarzingni to‘laysan, — deb buyuribdi.</div>
  <div id="26"><sup><a href="https://www.kitobook.com/compare/book/40/18/26/" title="сравнение переводов, параллельные ссылки">26</a></sup> Xizmatkor shohning oyog‘iga yiqilib: — Ozgina sabr qiling, hamma qarzimni to‘layman, — debdi.</div>
  <div id="27"><sup><a href="https://www.kitobook.com/compare/book/40/18/27/" title="сравнение переводов, параллельные ссылки">27</a></sup> Xizmatkoriga shohning rahmi kelibdi. Shoh uni qo‘yib yuborib, qarzidan kechibdi.</div>
  <div id="28"><sup><a href="https://www.kitobook.com/compare/book/40/18/28/" title="сравнение переводов, параллельные ссылки">28</a></sup> U xizmatkor esa tashqariga chiqib, o‘zidan yuz kumush tanga qarzdor bo‘lgan bir sherigini uchratib qolibdi. Uni yoqasidan olib: — Qarzingni to‘la! — deb bo‘g‘a boshlabdi.</div>
  <div id="29"><sup><a href="https://www.kitobook.com/compare/book/40/18/29/" title="сравнение переводов, параллельные ссылки">29</a></sup> Sherigi esa uning oyoqlariga yiqilib: — Ozgina sabr qiling, qarzimni to‘layman, — deb yolvoribdi.</div>
  <div id="30"><sup><a href="https://www.kitobook.com/compare/book/40/18/30/" title="сравнение переводов, параллельные ссылки">30</a></sup> Ammo u ko‘nmabdi: — Qarzingni to‘lamaguningcha zindonda yotasan, — deb sherigini qamatib qo‘yibdi.</div>
  <div id="31"><sup><a href="https://www.kitobook.com/compare/book/40/18/31/" title="сравнение переводов, параллельные ссылки">31</a></sup> Boshqa xizmatkorlar yuz bergan voqeani ko‘rib, xafa bo‘libdilar. Shohning huzuriga borib, hammasini aytib beribdilar.</div>
  <div id="32"><sup><a href="https://www.kitobook.com/compare/book/40/18/32/" title="сравнение переводов, параллельные ссылки">32</a></sup> Shunda shoh xizmatkorini huzuriga chaqirib: — Ey yaramas xizmatkor! — debdi. — Menga yolvorganing uchun barcha qarzingdan kechdim.</div>
  <div id="33"><sup><a href="https://www.kitobook.com/compare/book/40/18/33/" title="сравнение переводов, параллельные ссылки">33</a></sup> Men senga rahm qilganimday, sen ham sherigingga rahm qilsang bo‘lmasmidi?!</div>
  <div id="34"><sup><a href="https://www.kitobook.com/compare/book/40/18/34/" title="сравнение переводов, параллельные ссылки">34</a></sup> G‘azablangan shoh xizmatkorini zindonbonning qo‘liga topshirib: — Hamma qarzini to‘lamaguncha unga azob beringlar, — deb buyuribdi.</div>
  <div id="35"><sup><a href="https://www.kitobook.com/compare/book/40/18/35/" title="сравнение переводов, параллельные ссылки">35</a></sup> Xullas, agar sizlar birodaringizni chin ko‘ngildan kechirmasangiz, osmondagi Otam sizlarni ham shu ko‘yga soladi.”</div>
</div>