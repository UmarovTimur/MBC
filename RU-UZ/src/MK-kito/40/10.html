<div itemprop="articleBody" class="text">
  <div id="1"><sup><a href="https://www.kitobook.com/compare/book/40/10/1/" title="сравнение переводов, параллельные ссылки">1</a></sup> Iso O‘zining o‘n ikki havoriysini yoniga chaqirib, ularga yovuz ruhlarni quvib chiqarish va har qanday dardu xastaliklarni sog‘aytirish qudratini berdi.</div>
  <div id="2"><sup><a href="https://www.kitobook.com/compare/book/40/10/2/" title="сравнение переводов, параллельные ссылки">2</a></sup> Bu o‘n ikki havoriyning ismlari quyidagichadir: birinchisi Butrus deb atalgan Shimo‘n, uning ukasi Idris, Zabadiyning o‘g‘illari Yoqub va Yuhanno,</div>
  <div id="3"><sup><a href="https://www.kitobook.com/compare/book/40/10/3/" title="сравнение переводов, параллельные ссылки">3</a></sup> Filip, Bartolomey, To‘ma, soliqchi Matto, Alfey o‘g‘li Yoqub, Taddey,</div>
  <div id="4"><sup><a href="https://www.kitobook.com/compare/book/40/10/4/" title="сравнение переводов, параллельные ссылки">4</a></sup> vatanparvar Shimo‘n va Isoga xoinlik qilgan Yahudo Ishqariyot.</div>
  <div id="5"><sup><a href="https://www.kitobook.com/compare/book/40/10/5/" title="сравнение переводов, параллельные ссылки">5</a></sup> Iso o‘n ikki havoriyni jo‘natayotib, ularga quyidagicha ko‘rsatmalar berdi: “G‘ayriyahudiylar yashaydigan joylarga oyoq bosmanglar, Samariyaliklarning shaharlariga kirmanglar.</div>
  <div id="6"><sup><a href="https://www.kitobook.com/compare/book/40/10/6/" title="сравнение переводов, параллельные ссылки">6</a></sup> Aksincha, adashgan qo‘ylarga o‘xshagan Isroil xalqi oldiga boringlar.</div>
  <div id="7"><sup><a href="https://www.kitobook.com/compare/book/40/10/7/" title="сравнение переводов, параллельные ссылки">7</a></sup> Borganlaringizda: “Osmon Shohligi yaqinlashdi”, deb e’lon qilinglar.</div>
  <div id="8"><sup><a href="https://www.kitobook.com/compare/book/40/10/8/" title="сравнение переводов, параллельные ссылки">8</a></sup> Xastalarni sog‘aytiringlar, o‘liklarni tiriltiringlar, teri kasalligiga chalinganlarni pok qilinglar, jinlarni quvib chiqaringlar. Tekin oldingizlar, tekin beringlar.</div>
  <div id="9"><sup><a href="https://www.kitobook.com/compare/book/40/10/9/" title="сравнение переводов, параллельные ссылки">9</a></sup> Belbog‘laringizga oltin, kumush, hatto mis chaqa ham qistirib olmanglar.</div>
  <div id="10"><sup><a href="https://www.kitobook.com/compare/book/40/10/10/" title="сравнение переводов, параллельные ссылки">10</a></sup> Yo‘lga to‘rva ham, qo‘shimcha kiyim ham, choriq ham, hassa ham olmanglar. Chunki mehnatkash o‘zining non– nasibasiga munosibdir.</div>
  <div id="11"><sup><a href="https://www.kitobook.com/compare/book/40/10/11/" title="сравнение переводов, параллельные ссылки">11</a></sup> Qaysi shahar yoki qishloqqa kirsangiz, u yerda munosib odamni topib, ketguningizcha o‘sha odamning uyida turinglar.</div>
  <div id="12"><sup><a href="https://www.kitobook.com/compare/book/40/10/12/" title="сравнение переводов, параллельные ссылки">12</a></sup> Uyga kirganingizda: “Xonadoningizda tinchlik–omonlik bo‘lsin”, deb aytinglar.</div>
  <div id="13"><sup><a href="https://www.kitobook.com/compare/book/40/10/13/" title="сравнение переводов, параллельные ссылки">13</a></sup> Agar u munosib xonadon bo‘lsa, siz tilagan tinchlik o‘sha xonadonda qoladi. Agarda munosib bo‘lmasa, tilagan tinchligingiz o‘zingizga qaytib keladi.</div>
  <div id="14"><sup><a href="https://www.kitobook.com/compare/book/40/10/14/" title="сравнение переводов, параллельные ссылки">14</a></sup> Agar kim sizni qabul qilmasa va so‘zlaringizga quloq solmasa, o‘sha uydan yoki shahardan chiqib ketayotganingizda oyoqlaringizdagi changni qoqib ketinglar.</div>
  <div id="15"><sup><a href="https://www.kitobook.com/compare/book/40/10/15/" title="сравнение переводов, параллельные ссылки">15</a></sup> Sizga chinini aytaman: qiyomat kunida o‘sha shaharning holi Sado‘m va G‘amo‘ra shaharlarining holidan ham battar bo‘ladi.”</div>
  <div id="16"><sup><a href="https://www.kitobook.com/compare/book/40/10/16/" title="сравнение переводов, параллельные ссылки">16</a></sup> “Men sizlarni bo‘rilar orasiga qo‘ylarday yuboryapman. Sizlar ilonday ziyrak, kaptarday oq ko‘ngil bo‘linglar.</div>
  <div id="17"><sup><a href="https://www.kitobook.com/compare/book/40/10/17/" title="сравнение переводов, параллельные ссылки">17</a></sup> Insonlardan ehtiyot bo‘linglar. Chunki ular sizlarni mahkamalarga topshirib, sinagogalarda kaltaklaydilar.</div>
  <div id="18"><sup><a href="https://www.kitobook.com/compare/book/40/10/18/" title="сравнение переводов, параллельные ссылки">18</a></sup> Men tufayli sizlarni hokimlar va shohlar huzuriga olib boradilar, sizlar esa ularga va g‘ayriyahudiylarga Men haqimdagi Xushxabarni aytasizlar.</div>
  <div id="19"><sup><a href="https://www.kitobook.com/compare/book/40/10/19/" title="сравнение переводов, параллельные ссылки">19</a></sup> Sizlarni mahkamaga olib borishganda: “Qanday gapiramiz, nima aytamiz”, deb xavotir olmanglar. Nimani gapirishlaringiz o‘sha vaqtda sizlarga bildiriladi.</div>
  <div id="20"><sup><a href="https://www.kitobook.com/compare/book/40/10/20/" title="сравнение переводов, параллельные ссылки">20</a></sup> O‘shanda sizlar emas, balki Otangizning Ruhi sizlar orqali gapiradi.</div>
  <div id="21"><sup><a href="https://www.kitobook.com/compare/book/40/10/21/" title="сравнение переводов, параллельные ссылки">21</a></sup> Aka ukasini, ota bolasini o‘limga topshiradi. Bolalar o‘z ota–onalariga qarshi chiqib, ularni o‘ldirtiradilar.</div>
  <div id="22"><sup><a href="https://www.kitobook.com/compare/book/40/10/22/" title="сравнение переводов, параллельные ссылки">22</a></sup> Mening nomim tufayli hamma sizlardan nafratlanadi. Lekin oxirigacha bardosh bergan najot topadi.</div>
  <div id="23"><sup><a href="https://www.kitobook.com/compare/book/40/10/23/" title="сравнение переводов, параллельные ссылки">23</a></sup> Agar sizlarni bir shaharda quvg‘in qilsalar, boshqasiga qochib boringlar. Sizlarga chinini aytayin: sizlar Isroilning shaharlarini aylanib chiqishga ulgurmasingizdan, Inson O‘g‘li qaytib keladi.</div>
  <div id="24"><sup><a href="https://www.kitobook.com/compare/book/40/10/24/" title="сравнение переводов, параллельные ссылки">24</a></sup> Shogird ustozidan ustun emas, qul ham o‘zining xo‘jayinidan ustun emas.</div>
  <div id="25"><sup><a href="https://www.kitobook.com/compare/book/40/10/25/" title="сравнение переводов, параллельные ссылки">25</a></sup> Shogird ustoziday, qul xo‘jayiniday bo‘lsa kifoya. Agar uy egasini Baalzabul, ya’ni ins–jinslar hukmdori, deb atagan bo‘lishsa, uy ahlini undan battar nom bilan atashadi!”</div>
  <div id="26"><sup><a href="https://www.kitobook.com/compare/book/40/10/26/" title="сравнение переводов, параллельные ссылки">26</a></sup> “Shunday bo‘lsa–da, odamlardan qo‘rqmanglar! Axir, har qanday yashirin narsa ma’lum bo‘ladi, har qanday sir ochiladi.</div>
  <div id="27"><sup><a href="https://www.kitobook.com/compare/book/40/10/27/" title="сравнение переводов, параллельные ссылки">27</a></sup> Sizga qorong‘ida gapirayotganlarimni yorug‘da aytinglar. Qulog‘ingizga shivirlab aytganlarimni uylarning tomi ustidan baqirib, e’lon qilinglar.</div>
  <div id="28"><sup><a href="https://www.kitobook.com/compare/book/40/10/28/" title="сравнение переводов, параллельные ссылки">28</a></sup> Tanani o‘ldirib, jonni o‘ldira olmaydiganlardan qo‘rqmanglar. Xudodan qo‘rqinglar! Chunki U jonni ham, tanani ham do‘zaxda halok etishga qodir.</div>
  <div id="29"><sup><a href="https://www.kitobook.com/compare/book/40/10/29/" title="сравнение переводов, параллельные ссылки">29</a></sup> Ikkita chumchuq bir tangaga sotiladi, shunday emasmi? Biroq bularning birontasi ham Otangizning xohishisiz yerga tushmaydi.</div>
  <div id="30"><sup><a href="https://www.kitobook.com/compare/book/40/10/30/" title="сравнение переводов, параллельные ссылки">30</a></sup> Sizlarning esa hatto boshingizdagi har bir tola sochingiz sanalgan.</div>
  <div id="31"><sup><a href="https://www.kitobook.com/compare/book/40/10/31/" title="сравнение переводов, параллельные ссылки">31</a></sup> Shuning uchun qo‘rqmanglar, sizlar ko‘plab chumchuqlardan qadrliroqsizlar.”</div>
  <div id="32"><sup><a href="https://www.kitobook.com/compare/book/40/10/32/" title="сравнение переводов, параллельные ссылки">32</a></sup> “Kim Meni insonlar oldida tan olsa, Men ham osmondagi Otamning oldida uni tan olaman.</div>
  <div id="33"><sup><a href="https://www.kitobook.com/compare/book/40/10/33/" title="сравнение переводов, параллельные ссылки">33</a></sup> Ammo kim insonlar oldida Meni rad etsa, Men ham osmondagi Otamning oldida uni rad etaman.</div>
  <div id="34"><sup><a href="https://www.kitobook.com/compare/book/40/10/34/" title="сравнение переводов, параллельные ссылки">34</a></sup> Meni yer yuziga tinchlik olib kelgan, deb o‘ylamanglar. Men tinchlik emas, qilich olib kelganman.</div>
  <div id="35"><sup><a href="https://www.kitobook.com/compare/book/40/10/35/" title="сравнение переводов, параллельные ссылки">35</a></sup> O‘g‘ilni otasidan, qizni onasidan, kelinni qaynanasidan ajratish uchun kelganman.</div>
  <div id="36"><sup><a href="https://www.kitobook.com/compare/book/40/10/36/" title="сравнение переводов, параллельные ссылки">36</a></sup> Insonning dushmanlari o‘z uyidagilar bo‘ladi.</div>
  <div id="37"><sup><a href="https://www.kitobook.com/compare/book/40/10/37/" title="сравнение переводов, параллельные ссылки">37</a></sup> Kimki otasini yoki onasini Mendan ortiq yaxshi ko‘rsa, Menga loyiq emas. Kimki o‘g‘lini yoki qizini Mendan ortiq yaxshi ko‘rsa, Menga loyiq emas.</div>
  <div id="38"><sup><a href="https://www.kitobook.com/compare/book/40/10/38/" title="сравнение переводов, параллельные ссылки">38</a></sup> Kimki o‘z xochini olib, ortimdan yurmasa, Menga loyiq emas.</div>
  <div id="39"><sup><a href="https://www.kitobook.com/compare/book/40/10/39/" title="сравнение переводов, параллельные ссылки">39</a></sup> O‘z jonini ayamoqchi bo‘lgan uni yo‘qotadi. Men uchun jonini bergan esa, uni asrab qoladi.</div>
  <div id="40"><sup><a href="https://www.kitobook.com/compare/book/40/10/40/" title="сравнение переводов, параллельные ссылки">40</a></sup> Sizni qabul qilgan odam Meni qabul qilgan bo‘ladi. Meni qabul qilgan esa Meni Yuborganni qabul qilgan bo‘ladi.</div>
  <div id="41"><sup><a href="https://www.kitobook.com/compare/book/40/10/41/" title="сравнение переводов, параллельные ссылки">41</a></sup> Kimki payg‘ambarni payg‘ambar bo‘lgani uchun qabul qilsa, payg‘ambarga munosib mukofotni oladi. Kimki solih odamni solih bo‘lgani uchun qabul qilsa, solihga munosib mukofotni oladi.</div>
  <div id="42"><sup><a href="https://www.kitobook.com/compare/book/40/10/42/" title="сравнение переводов, параллельные ссылки">42</a></sup> Agar siz shogirdlarimning eng kichigiga u Mening shogirdim bo‘lgani uchun bir piyola sovuq suv bersangiz, albatta mukofotingizni olasiz, deb sizga chinini aytaman.”</div>
</div>