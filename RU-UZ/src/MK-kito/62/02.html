<div itemprop="articleBody" class="text">
  <div id="1"><sup><a href="https://www.kitobook.com/compare/book/62/02/1/" title="сравнение переводов, параллельные ссылки">1</a></sup> Timo‘tiy o‘g‘lim, bardam bo‘l. Buning uchun Iso Masih orqali ko‘rsatilgan Xudoning inoyatiga tayangin.</div>
  <div id="2"><sup><a href="https://www.kitobook.com/compare/book/62/02/2/" title="сравнение переводов, параллельные ссылки">2</a></sup> Sen ko‘p shohidlar huzurida Xushxabar haqida ta’lim berganimni eshitgansan. Endi bu ta’limotni boshqalarga ham o‘rgatishga qobiliyati bor, ishonchli odamlarga topshirgin.</div>
  <div id="3"><sup><a href="https://www.kitobook.com/compare/book/62/02/3/" title="сравнение переводов, параллельные ссылки">3</a></sup> Iso Masihning yaxshi bir askari kabi men bilan birga azob chekishga tayyor turgin.</div>
  <div id="4"><sup><a href="https://www.kitobook.com/compare/book/62/02/4/" title="сравнение переводов, параллельные ссылки">4</a></sup> Harbiy xizmatdagi askar tirikchilik ishlari bilan band bo‘lmaydi, chunki qo‘mondonini mamnun qilishni istaydi.</div>
  <div id="5"><sup><a href="https://www.kitobook.com/compare/book/62/02/5/" title="сравнение переводов, параллельные ссылки">5</a></sup> Shuningdek, musobaqada qatnashgan kishi qoidaga rioya qilmasa, g‘alaba tojini kiymaydi.</div>
  <div id="6"><sup><a href="https://www.kitobook.com/compare/book/62/02/6/" title="сравнение переводов, параллельные ссылки">6</a></sup> Mehnat qilgan dehqon olgan hosilidan birinchi bo‘lib bahramand bo‘lishi lozim.</div>
  <div id="7"><sup><a href="https://www.kitobook.com/compare/book/62/02/7/" title="сравнение переводов, параллельные ссылки">7</a></sup> Aytganlarim haqida mulohaza qil, bularni tushunib olishingga Rabbimiz Iso senga yordam beradi.</div>
  <div id="8"><sup><a href="https://www.kitobook.com/compare/book/62/02/8/" title="сравнение переводов, параллельные ссылки">8</a></sup> Dovud naslidan bo‘lgan Iso Masih o‘likdan tirilganini doim yodingda tut! Men targ‘ib qilayotgan Xushxabar shudir!</div>
  <div id="9"><sup><a href="https://www.kitobook.com/compare/book/62/02/9/" title="сравнение переводов, параллельные ссылки">9</a></sup> Ana shu Xushxabar uchun men azoblarga duchor bo‘lyapman, hatto jinoyatchiday zanjirband qilindim. Ammo Xudoning kalomini zanjirlab bo‘lmaydi!</div>
  <div id="10"><sup><a href="https://www.kitobook.com/compare/book/62/02/10/" title="сравнение переводов, параллельные ссылки">10</a></sup> Shunday ekan, Xudoning tanlagan odamlari Iso Masih bergan najotdan bahramand bo‘lsinlar, abadiy ulug‘vorlikka erishsinlar, deb men hamma narsaga chidab kelyapman.</div>
  <div id="11"><sup><a href="https://www.kitobook.com/compare/book/62/02/11/" title="сравнение переводов, параллельные ссылки">11</a></sup> Quyidagi gap to‘g‘ri va asoslidir: “Agar biz Masih bilan birga o‘lgan bo‘lsak, U bilan birga ham yashaymiz.</div>
  <div id="12"><sup><a href="https://www.kitobook.com/compare/book/62/02/12/" title="сравнение переводов, параллельные ссылки">12</a></sup> Agar qiyinchiliklarga chidasak, U bilan birga hukmronlik qilamiz. Bordi–yu, Uni rad etsak, U ham bizni rad etadi.</div>
  <div id="13"><sup><a href="https://www.kitobook.com/compare/book/62/02/13/" title="сравнение переводов, параллельные ссылки">13</a></sup> Sodiq bo‘lmasak ham, Masih sodiq bo‘lib qolaveradi, Axir, U O‘z tabiatiga qarshi chiqa olmaydi.”</div>
  <div id="14"><sup><a href="https://www.kitobook.com/compare/book/62/02/14/" title="сравнение переводов, параллельные ссылки">14</a></sup> Bu gaplarni imonlilarga eslatib tur, ularga Xudoning nomidan qat’iy buyur: mayda–chuyda gaplar yuzasidan bahslashmasinlar. Bunday bahslar befoyda, tinglovchilarga faqat zarar yetkazadi, xolos.</div>
  <div id="15"><sup><a href="https://www.kitobook.com/compare/book/62/02/15/" title="сравнение переводов, параллельные ссылки">15</a></sup> Xudoning oldida yorug‘ yuz bilan tura olishing uchun astoydil mehnat qil. O‘z ishidan uyalmaydigan, haqiqat kalomini to‘g‘ri o‘rgatadigan xizmatchi bo‘lgin.</div>
  <div id="16"><sup><a href="https://www.kitobook.com/compare/book/62/02/16/" title="сравнение переводов, параллельные ссылки">16</a></sup> Xudodan uzoqlashtiradigan quruq gaplardan qoch. Bunday gaplarga berilgan odamlar tobora betavfiq bo‘lib boradi.</div>
  <div id="17"><sup><a href="https://www.kitobook.com/compare/book/62/02/17/" title="сравнение переводов, параллельные ссылки">17</a></sup> Ularning bu ta’limoti o‘lat kabi yoyiladi. Mana, Imeney bilan Filit ham shunday odamlar jumlasidan.</div>
  <div id="18"><sup><a href="https://www.kitobook.com/compare/book/62/02/18/" title="сравнение переводов, параллельные ссылки">18</a></sup> Ular to‘g‘ri yo‘ldan ozganlar. Biz allaqachon o‘likdan tirildik, deb ba’zilarni imonidan qaytaryaptilar.</div>
  <div id="19"><sup><a href="https://www.kitobook.com/compare/book/62/02/19/" title="сравнение переводов, параллельные ссылки">19</a></sup> Ammo, Xudo asos solgan poydevor mustahkam turibdi. Bu poydevor ustiga shunday so‘zlar bitilgan: “Egamiz O‘zinikilarni biladi” va “Egamizning nomini tilga olgan har bir odam yomonlikdan uzoqlashsin”.</div>
  <div id="20"><sup><a href="https://www.kitobook.com/compare/book/62/02/20/" title="сравнение переводов, параллельные ссылки">20</a></sup> Katta bir uyda nafaqat oltin va kumush idishlar, balki yog‘och va sopol idishlar ham bor. Oltin va kumush idishlar xo‘jayinga sharaf keltiradi, qadrsiz idishlar esa uning obro‘yini to‘kadi.</div>
  <div id="21"><sup><a href="https://www.kitobook.com/compare/book/62/02/21/" title="сравнение переводов, параллельные ссылки">21</a></sup> Kim o‘zini men aytgan yomonliklardan poklasa, Egasi uchun sharaf keltiradigan idishday bo‘ladi. Bunday odam Egasiga xizmat qilishga bag‘ishlangan, har bir yaxshi ish qilishga tayyor bo‘ladi.</div>
  <div id="22"><sup><a href="https://www.kitobook.com/compare/book/62/02/22/" title="сравнение переводов, параллельные ссылки">22</a></sup> O‘g‘lim, yoshlik ehtiroslaridan qoch. Chin yurakdan Rabbimiz Isoga iltijo qilgan odamlar bilan birga solihlik, imon, mehr–muhabbat va tinchlik payida bo‘lgin.</div>
  <div id="23"><sup><a href="https://www.kitobook.com/compare/book/62/02/23/" title="сравнение переводов, параллельные ссылки">23</a></sup> Ahmoqona, bema’ni bahslardan uzoqlash. O‘zing bilasan–ku, bular faqat janjal keltirib chiqaradi.</div>
  <div id="24"><sup><a href="https://www.kitobook.com/compare/book/62/02/24/" title="сравнение переводов, параллельные ссылки">24</a></sup> Rabbimiz Isoning quli esa janjalkash bo‘lmasligi kerak. Aksincha, u hammaga mehribon, ta’lim berishga qobiliyatli, sabr–toqatli bo‘lishi lozim.</div>
  <div id="25"><sup><a href="https://www.kitobook.com/compare/book/62/02/25/" title="сравнение переводов, параллельные ссылки">25</a></sup> U o‘z raqiblarini muloyimlik bilan yo‘lga solsin. Kim bilsin, balki Xudo ularni tavbaga olib kelar?! Shunda ular haqiqatni bilib,</div>
  <div id="26"><sup><a href="https://www.kitobook.com/compare/book/62/02/26/" title="сравнение переводов, параллельные ссылки">26</a></sup> o‘zlariga kelarlar, iblisning tuzog‘idan qutulib qolarlar. Axir, iblis ularni asir qilib, o‘ziga tobe qilib olgan.</div>
</div>