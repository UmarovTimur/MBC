<div itemprop="articleBody" class="text">
  <div id="1"><sup><a href="https://www.kitobook.com/compare/book/13/29/1/" title="сравнение переводов, параллельные ссылки">1</a></sup> Shoh Dovud butun jamoaga shunday dedi: “Xudo tanlagan o‘g‘lim Sulaymon hali yosh, tajribasiz, qiladigan ishi esa ulkandir, chunki bu koshona inson uchun emas, balki Egamiz Xudo uchundir.</div>
  <div id="2"><sup><a href="https://www.kitobook.com/compare/book/13/29/2/" title="сравнение переводов, параллельные ссылки">2</a></sup> Egamiz uyining qurilishi uchun men qo‘limdan kelganicha oltin, kumush, bronza, temir, yog‘och, aqiq toshlar, bezak uchun firuza toshlar, rango–rang toshlar, har xil qimmatbaho toshlar va marmar yig‘dim.</div>
  <div id="3"><sup><a href="https://www.kitobook.com/compare/book/13/29/3/" title="сравнение переводов, параллельные ссылки">3</a></sup> Endi esa, Xudoyimning uyiga bo‘lgan sadoqatimni ko‘rsatib, bularga qo‘shimcha qilgan holda shaxsiy xazinamdagi oltin va kumushni beraman.</div>
  <div id="4"><sup><a href="https://www.kitobook.com/compare/book/13/29/4/" title="сравнение переводов, параллельные ссылки">4</a></sup> Men berayotgan mana bu 6.000 pud Ofir oltinini va 14.000 pud toza kumushni binolarning devorlarini qoplash uchun</div>
  <div id="5"><sup><a href="https://www.kitobook.com/compare/book/13/29/5/" title="сравнение переводов, параллельные ссылки">5</a></sup> hamda hunarmandlar yasaydigan ashyolar uchun ishlatinglar. Qani, yana kim bugun Egamizga o‘z sadoqatini ko‘rsatmoqchi? Kim Ma’badning qurilishiga nazrlar bermoqchi?”</div>
  <div id="6"><sup><a href="https://www.kitobook.com/compare/book/13/29/6/" title="сравнение переводов, параллельные ссылки">6</a></sup> Shunda urug‘boshilar, qabila yo‘lboshchilari, mingboshilar, yuzboshilar va shohning a’yonlari ko‘ngildan chiqarib nazrlar berdilar.</div>
  <div id="7"><sup><a href="https://www.kitobook.com/compare/book/13/29/7/" title="сравнение переводов, параллельные ссылки">7</a></sup> Ular Xudo uyining qurilishi uchun 10.000 pud oltin, 10.000 draxma oltin, 20.000 pud kumush, 36.000 pud bronza va 200.000 pud temir nazr qildilar.</div>
  <div id="8"><sup><a href="https://www.kitobook.com/compare/book/13/29/8/" title="сравнение переводов, параллельные ссылки">8</a></sup> Kimda qimmatbaho toshlar bo‘lsa, ularni Egamizning uyi xazinasiga berdilar. Xazinaga Gershon naslidan bo‘lgan Yoxiyol mas’ul edi.</div>
  <div id="9"><sup><a href="https://www.kitobook.com/compare/book/13/29/9/" title="сравнение переводов, параллельные ссылки">9</a></sup> Odamlar yo‘lboshchilarning bergan bu hadyalari uchun sevindilar, chunki ular ko‘ngildan chiqarib bergan bu nazrlarini yakdillik bilan Egamizga keltirgan edilar. Shoh Dovud ham juda xursand bo‘ldi.</div>
  <div id="10"><sup><a href="https://www.kitobook.com/compare/book/13/29/10/" title="сравнение переводов, параллельные ссылки">10</a></sup> Dovud butun jamoaning ko‘zi oldida Egamizga hamdu sano o‘qidi: “Ey bobomiz Yoqubning Xudosi — Egamiz! Senga to abad hamdu sanolar bo‘lsin!</div>
  <div id="11"><sup><a href="https://www.kitobook.com/compare/book/13/29/11/" title="сравнение переводов, параллельные ссылки">11</a></sup> Ey Egamiz! Sen buyuk, qudratli, shuhratli, salobatli va ulug‘dirsan. Zotan yeru osmondagi barcha narsa Senikidir. Ey Egamiz! Sen Shohsan. Sen har narsadan yuksaksan.</div>
  <div id="12"><sup><a href="https://www.kitobook.com/compare/book/13/29/12/" title="сравнение переводов, параллельные ссылки">12</a></sup> Boylik va shon–sharafning manbayi Sensan. Ha, Sen hamma narsa ustidan hukmronsan. Kuch–qudrat egasi O‘zingsan. Odamlarni yuksaltiradigan, ularga kuch beradigan Sensan.</div>
  <div id="13"><sup><a href="https://www.kitobook.com/compare/book/13/29/13/" title="сравнение переводов, параллельные ссылки">13</a></sup> Endi, ey Xudoyimiz, biz Senga shukrlar aytamiz, Sening ulug‘ nomingni madh qilamiz.</div>
  <div id="14"><sup><a href="https://www.kitobook.com/compare/book/13/29/14/" title="сравнение переводов, параллельные ссылки">14</a></sup> Lekin men kim bo‘libman, mening xalqim nima bo‘libdiki, biz ko‘ngildan chiqarib Senga nazr qila oladigan bo‘lsak? Axir, hamma narsa Sendan kelgan! Biz bugun bor–yo‘g‘i Sening narsangni O‘zingga qaytarib berdik, xolos.</div>
  <div id="15"><sup><a href="https://www.kitobook.com/compare/book/13/29/15/" title="сравнение переводов, параллельные ссылки">15</a></sup> Biz Sening oldingda, ota–bobolarimiz singari musofiru mehmonmiz. Bizning umrimiz soyaday izsiz o‘tib ketadi.</div>
  <div id="16"><sup><a href="https://www.kitobook.com/compare/book/13/29/16/" title="сравнение переводов, параллельные ссылки">16</a></sup> Ey Egamiz Xudo! Biz Sening muqaddas ismingga atab uy barpo qilish uchun yiqqan mana shu boyliklarning hammasi Sendan kelgan. Ha, hammasi O‘zingnikidir.</div>
  <div id="17"><sup><a href="https://www.kitobook.com/compare/book/13/29/17/" title="сравнение переводов, параллельные ссылки">17</a></sup> Ey Xudoyim! Bilaman, Sen yurakni sinaysan, to‘g‘ri odamdan xushnud bo‘lasan. Mana shu nazrlarni men Senga chin dildan, ko‘nglimdan chiqarib berdim. Hozir esa shu yerda turgan xalqing ham nazrlarini Senga xursandchilik bilan ataganini ko‘rdim.</div>
  <div id="18"><sup><a href="https://www.kitobook.com/compare/book/13/29/18/" title="сравнение переводов, параллельные ссылки">18</a></sup> Ey ota– bobolarimiz Ibrohim, Is’hoq va Yoqubning Xudosi — Egamiz! Xalqingning yuragidagi bu niyatu maqsadlarini to abad saqla, ularning yuragini O‘zingga bur.</div>
  <div id="19"><sup><a href="https://www.kitobook.com/compare/book/13/29/19/" title="сравнение переводов, параллельные ссылки">19</a></sup> O‘g‘lim Sulaymon Sening amrlaring, shartlaring va qonunlaringga rioya qila olishi uchun va men hozirligini ko‘rib qo‘ygan Ma’badni qura olishi uchun unga kuchli istak ato qilgin.”</div>
  <div id="20"><sup><a href="https://www.kitobook.com/compare/book/13/29/20/" title="сравнение переводов, параллельные ссылки">20</a></sup> Shundan keyin Dovud butun jamoaga: “Egamiz Xudoni olqishlang!” dedi. Ular ota–bobolarining Xudosi — Egamizni olqishladilar. Unga ta’zim qilib, Egamiz va shohning oldida muk tushdilar.</div>
  <div id="21"><sup><a href="https://www.kitobook.com/compare/book/13/29/21/" title="сравнение переводов, параллельные ссылки">21</a></sup> Ertasi kuni ular ming bosh buqa, ming bosh qo‘chqor va ming bosh qo‘zini Egamizga kuydiriladigan qurbonlik qildilar. Bular bilan birga sharob nazrlarini va butun Isroil xalqi uchun bir talay boshqa qurbonliklarni keltirdilar.</div>
  <div id="22"><sup><a href="https://www.kitobook.com/compare/book/13/29/22/" title="сравнение переводов, параллельные ссылки">22</a></sup> O‘sha kuni jamiki Isroil xalqi katta xursandchilik bilan Egamiz huzurida yeb–ichdi. Ular Dovud o‘g‘li Sulaymonni ikkinchi marta shoh deb e’lon qildilar. So‘ng Sulaymon va Zodo‘xning boshlariga moy surtib, Sulaymonni Egamizning shahzodasi, Zodo‘xni esa ruhoniy qilib tayinladilar.</div>
  <div id="23"><sup><a href="https://www.kitobook.com/compare/book/13/29/23/" title="сравнение переводов, параллельные ссылки">23</a></sup> Sulaymon Egamizning taxtiga o‘tirib, otasi Dovudning o‘rniga shoh bo‘ldi. U katta muvaffaqiyatga erishdi, butun Isroil xalqi unga itoat qilar edi.</div>
  <div id="24"><sup><a href="https://www.kitobook.com/compare/book/13/29/24/" title="сравнение переводов, параллельные ссылки">24</a></sup> Barcha yo‘lboshchilar, bahodir jangchilar va shoh Dovudning hamma o‘g‘illari shoh Sulaymonga sodiq bo‘lishga so‘z berdilar.</div>
  <div id="25"><sup><a href="https://www.kitobook.com/compare/book/13/29/25/" title="сравнение переводов, параллельные ссылки">25</a></sup> Egamiz Sulaymonni shu qadar yuksaltirdiki, butun Isroil xalqi uni nihoyatda izzat qiladigan bo‘ldi. Darhaqiqat, Sulaymondan oldin hech qanday shoh Isroilda bunday dabdabali shuhratga erishmagan edi.</div>
  <div id="26"><sup><a href="https://www.kitobook.com/compare/book/13/29/26/" title="сравнение переводов, параллельные ссылки">26</a></sup> Essay o‘g‘li Dovud butun Isroil ustidan shoh bo‘lgan.</div>
  <div id="27"><sup><a href="https://www.kitobook.com/compare/book/13/29/27/" title="сравнение переводов, параллельные ссылки">27</a></sup> U Isroilda qirq yil shohlik qildi: shundan yetti yili Xevronda, o‘ttiz uch yili Quddusda o‘tdi.</div>
  <div id="28"><sup><a href="https://www.kitobook.com/compare/book/13/29/28/" title="сравнение переводов, параллельные ссылки">28</a></sup> Dovud yoshini yashab, oshini oshadi, davlatu shuhrat orttirib, olamdan o‘tdi. O‘rniga o‘g‘li Sulaymon shoh bo‘ldi.</div>
  <div id="29"><sup><a href="https://www.kitobook.com/compare/book/13/29/29/" title="сравнение переводов, параллельные ссылки">29</a></sup> Shoh Dovudning butun faoliyati, boshdan oxirigacha valiy Shomuilning, payg‘ambar Natanning va valiy Gadning qo‘lyozmalarida bayon etilgan.</div>
  <div id="30"><sup><a href="https://www.kitobook.com/compare/book/13/29/30/" title="сравнение переводов, параллельные ссылки">30</a></sup> Dovudning hukmronligi davrida ko‘rsatgan qahramonliklari, Isroil xalqining va o‘zining boshidan kechgan voqealar hamda atrofdagi shohliklarda yuz bergan hodisalar o‘sha kitoblarga kiritilgan.</div>
</div>