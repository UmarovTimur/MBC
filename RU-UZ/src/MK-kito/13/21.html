<div itemprop="articleBody" class="text">
  <div id="1"><sup><a href="https://www.kitobook.com/compare/book/13/21/1/" title="сравнение переводов, параллельные ссылки">1</a></sup> Iblis Isroilga qarshi qo‘zg‘alib, Dovudni Isroil xalqini sanab chiqishga undadi.</div>
  <div id="2"><sup><a href="https://www.kitobook.com/compare/book/13/21/2/" title="сравнение переводов, параллельные ссылки">2</a></sup> Dovud Yo‘abga va lashkarboshilarga shunday buyruq berdi: — Boringlar, Bershevadan Dangacha bo‘lgan joylarni kezib, Isroil xalqini sanab chiqinglar. Menga natijasini olib kelinglar, toki qancha aholi borligini men bilayin.</div>
  <div id="3"><sup><a href="https://www.kitobook.com/compare/book/13/21/3/" title="сравнение переводов, параллельные ссылки">3</a></sup> Lekin Yo‘ab shunday dedi: — Egam xalqning hozirgi sonini yuz karra ko‘paytirsin! Ey shoh hazratlari, bu xalqning hammasi sizning qullaringiz emasmi?! Nechun hazratim xalqni sanashga ehtiyoj sezib qoldilar?! Nechun Isroilga gunoh orttirmoqchilar?!</div>
  <div id="4"><sup><a href="https://www.kitobook.com/compare/book/13/21/4/" title="сравнение переводов, параллельные ссылки">4</a></sup> Lekin Yo‘ab so‘zidan shohning so‘zi ustun keldi. Yo‘ab borib, butun Isroil yurtini kezib chiqdi. So‘ngra Quddusga qaytib keldi.</div>
  <div id="5"><sup><a href="https://www.kitobook.com/compare/book/13/21/5/" title="сравнение переводов, параллельные ссылки">5</a></sup> Yo‘ab ro‘yxat natijasini Dovudga ma’lum qildi. Butun Isroilda jang qilishga qodir 1.100.000, Yahudoda esa jang qilishga qodir 470.000 odam bor ekan.</div>
  <div id="6"><sup><a href="https://www.kitobook.com/compare/book/13/21/6/" title="сравнение переводов, параллельные ссылки">6</a></sup> Yo‘ab Levi qabilasi bilan Benyamin qabilasini ro‘yxatga kiritmagan edi, chunki shohning bu buyrug‘idan u tamom norozi edi.</div>
  <div id="7"><sup><a href="https://www.kitobook.com/compare/book/13/21/7/" title="сравнение переводов, параллельные ссылки">7</a></sup> Xalq ro‘yxatga olingani Xudoga ham ma’qul kelmadi. U Isroil xalqini jazoladi.</div>
  <div id="8"><sup><a href="https://www.kitobook.com/compare/book/13/21/8/" title="сравнение переводов, параллельные ссылки">8</a></sup> Shunda Dovud: — Bu ishni qilib og‘ir gunohga botdim, aqlsizlarcha ish tutdim. O‘tinaman, bu qulingning gunohini kechir, — deb Xudoga iltijo qildi.</div>
  <div id="9"><sup><a href="https://www.kitobook.com/compare/book/13/21/9/" title="сравнение переводов, параллельные ссылки">9</a></sup> Dovudning payg‘ambari Gadga Egamiz dedi:</div>
  <div id="10"><sup><a href="https://www.kitobook.com/compare/book/13/21/10/" title="сравнение переводов, параллельные ссылки">10</a></sup> “Borib Dovudga shu gaplarni yetkaz: — Egam shunday aytmoqda: Men senga uchta jazoni taklif qilaman, shulardan bittasini tanla, keyin senga o‘sha jazoni yuboraman.”</div>
  <div id="11"><sup><a href="https://www.kitobook.com/compare/book/13/21/11/" title="сравнение переводов, параллельные ссылки">11</a></sup> Gad Dovudning huzuriga borib, unga shunday dedi: — Egamiz aytmoqda: “Oladigan jazoingni o‘zing tanla.</div>
  <div id="12"><sup><a href="https://www.kitobook.com/compare/book/13/21/12/" title="сравнение переводов, параллельные ссылки">12</a></sup> Uch yil ocharchilik bo‘lsinmi? Yoki uch oy davomida dushmanlaring seni ta’qib qilib, qirsinmi? Yoki Egamning O‘zi senga uch kun davomida qilichi bilan hujum qilib, O‘z farishtasi orqali butun yurtni o‘latga giriftor qilsinmi?” Meni Yuborganga nima deb javob berayin?</div>
  <div id="13"><sup><a href="https://www.kitobook.com/compare/book/13/21/13/" title="сравнение переводов, параллельные ссылки">13</a></sup> — Men juda og‘ir ahvolda qoldim–ku, — dedi Dovud Gadga. — Nima bo‘lsa ham, odamzodning qo‘liga tushmayin. Mayli, Egamning O‘zi meni jazolasin, chunki U g‘oyat rahmdil.</div>
  <div id="14"><sup><a href="https://www.kitobook.com/compare/book/13/21/14/" title="сравнение переводов, параллельные ссылки">14</a></sup> Shunday qilib, Egamiz Isroil yurtiga o‘lat yubordi. Natijada Isroil xalqining yetmish mingtasi nobud bo‘ldi.</div>
  <div id="15"><sup><a href="https://www.kitobook.com/compare/book/13/21/15/" title="сравнение переводов, параллельные ссылки">15</a></sup> Xudo Quddusni vayron qilish uchun bir farishtani yubordi. Lekin farishta shaharni vayron qilmoqchi bo‘lib turganda, Egamiz rahm qilib, balo–qazo jo‘natmaydigan bo‘ldi. Xalqni qirayotgan farishtaga: — Bo‘ldi, bas! Yetadi! — deb amr berdi. Egamizning farishtasi o‘sha paytda Quddusda — Yobus xalqidan bo‘lgan O‘rnan ismli odamning xirmonida turgan edi.</div>
  <div id="16"><sup><a href="https://www.kitobook.com/compare/book/13/21/16/" title="сравнение переводов, параллельные ссылки">16</a></sup> Dovud qarasa, Egamizning farishtasi yer bilan osmon o‘rtasida, qo‘lidagi yalang‘ochlangan qilichini Quddus tomon cho‘zib turgan ekan. Shunda qanor kiygan Dovud va oqsoqollar muk tushdilar.</div>
  <div id="17"><sup><a href="https://www.kitobook.com/compare/book/13/21/17/" title="сравнение переводов, параллельные ссылки">17</a></sup> — Xalqni sanashga amr bergan menman–ku, — deya yolvordi Xudoga Dovud. — Gunoh qilgan menman, men aybdorman! Qo‘yday beozor bu insonlar nima ayb qilibdi? Ey Egam Xudo, g‘azabingni menga va otam xonadoniga socha qol! Xalqingni esa o‘latdan xalos et.</div>
  <div id="18"><sup><a href="https://www.kitobook.com/compare/book/13/21/18/" title="сравнение переводов, параллельные ссылки">18</a></sup> Shundan keyin Egamizning farishtasi Gadga: — Dovudga borib ayt: u Yobus xalqidan bo‘lgan O‘rnanning xirmoniga borib, o‘sha yerda Menga atab bir qurbongoh qursin, — deb buyurdi.</div>
  <div id="19"><sup><a href="https://www.kitobook.com/compare/book/13/21/19/" title="сравнение переводов, параллельные ссылки">19</a></sup> Gad Egamizning nomidan gapirgan edi, Dovud Gadning so‘ziga kirib, xirmonga bordi.</div>
  <div id="20"><sup><a href="https://www.kitobook.com/compare/book/13/21/20/" title="сравнение переводов, параллельные ссылки">20</a></sup> O‘sha payti O‘rnan bilan uning to‘rt o‘g‘li bug‘doy yanchiyotgan edilar. Birdaniga ular farishtani ko‘rib qoldilar. O‘g‘illarning to‘rttalasi ham qochib yashirinib oldilar.</div>
  <div id="21"><sup><a href="https://www.kitobook.com/compare/book/13/21/21/" title="сравнение переводов, параллельные ссылки">21</a></sup> Xuddi o‘sha zahoti Dovud ham xirmonga yaqinlashib qolgan edi. O‘rnan Dovudni ko‘rishi bilanoq xirmondan chiqib, yerga muk tushib ta’zim qildi.</div>
  <div id="22"><sup><a href="https://www.kitobook.com/compare/book/13/21/22/" title="сравнение переводов, параллельные ссылки">22</a></sup> Dovud O‘rnanga aytdi: — Menga xirmoningni to‘liq narxiga sot, men Egamga qurbongoh qurmoqchiman, toki o‘lat xalqdan daf bo‘lsin.</div>
  <div id="23"><sup><a href="https://www.kitobook.com/compare/book/13/21/23/" title="сравнение переводов, параллельные ссылки">23</a></sup> — Olavering, — deya javob berdi O‘rnan. — Shoh hazratlari nimani ma’qul ko‘rsalar, xirmon bilan shuni qilsinlar. Mana, kuydirib qurbonlik qilishlari uchun ho‘kizlarimni beraman, o‘tin uchun xo‘ptirim bor, don nazri uchun bug‘doyim ham tayyor. Hammasini olavering.</div>
  <div id="24"><sup><a href="https://www.kitobook.com/compare/book/13/21/24/" title="сравнение переводов, параллельные ссылки">24</a></sup> — Bo‘lmaydi! — dedi shoh Dovud. — Sendan bu narsalarni to‘liq narxiga sotib olaman. Sening narsalaringni Egam uchun olmayman. Tekin tushgan qurbonliklarni Egam Xudoga kuydirib nazr qilmayman.</div>
  <div id="25"><sup><a href="https://www.kitobook.com/compare/book/13/21/25/" title="сравнение переводов, параллельные ссылки">25</a></sup> Dovud O‘rnanga xirmon uchun olti yuz oltin tanga berdi.</div>
  <div id="26"><sup><a href="https://www.kitobook.com/compare/book/13/21/26/" title="сравнение переводов, параллельные ссылки">26</a></sup> Dovud o‘sha yerda Egamizga atab qurbongoh qurib, kuydiriladigan qurbonliklar va tinchlik qurbonliklarini atadi. So‘ngra Egamizga iltijo qildi. Egamiz uning iltijosiga javob berib, qurbongoh ustiga osmondan olov tushirdi.</div>
  <div id="27"><sup><a href="https://www.kitobook.com/compare/book/13/21/27/" title="сравнение переводов, параллельные ссылки">27</a></sup> Shundan so‘ng Egamiz farishtaga: “Qilichingni qiniga qaytarib solib qo‘y!” deb amr bergan edi, farishta itoat etdi.</div>
  <div id="28"><sup><a href="https://www.kitobook.com/compare/book/13/21/28/" title="сравнение переводов, параллельные ссылки">28</a></sup> Dovud qilgan iltijosiga Egamizdan javob olganini ko‘rgach, O‘rnanning xirmonida yana qurbonliklar keltirdi.</div>
  <div id="29"><sup><a href="https://www.kitobook.com/compare/book/13/21/29/" title="сравнение переводов, параллельные ссылки">29</a></sup> Muso sahroda yasagan Egamizning chodiri va qurbonlik kuydiriladigan qurbongoh o‘sha paytda Givondagi sajdagohda joylashgan edi.</div>
  <div id="30"><sup><a href="https://www.kitobook.com/compare/book/13/21/30/" title="сравнение переводов, параллельные ссылки">30</a></sup> Ammo Dovud Xudoga iltijo qilgani u yerga bormagandi. Chunki u Egamizning farishtasi qilichidan qo‘rqqan edi.</div>
</div>