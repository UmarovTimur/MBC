<div itemprop="articleBody" class="text">
  <div id="1"><sup><a href="https://www.kitobook.com/compare/book/13/27/1/" title="сравнение переводов, параллельные ссылки">1</a></sup> Quyida Isroil xalqining urug‘boshilari, mingboshilari va yuzboshilarining, shuningdek, ularning sardorlari ro‘yxati berilgan. Bu sardorlar shohning xizmatida bo‘lib, har yili bir oy davomida vazifasini o‘tayotgan harbiy qismlar uchun mas’ul edilar. Har bir qism 24.000 odamdan tashkil topgan edi.</div>
  <div id="2"><sup><a href="https://www.kitobook.com/compare/book/13/27/2/" title="сравнение переводов, параллельные ссылки">2</a></sup> Birinchi oyda xizmat qiladigan qismning sardori Zabdiyol o‘g‘li Yoshuvam edi.</div>
  <div id="3"><sup><a href="https://www.kitobook.com/compare/book/13/27/3/" title="сравнение переводов, параллельные ссылки">3</a></sup> Yoshuvam Paraz naslidan edi.</div>
  <div id="4"><sup><a href="https://www.kitobook.com/compare/book/13/27/4/" title="сравнение переводов, параллельные ссылки">4</a></sup> Ikkinchi oyda xizmat qiladigan qismning sardori Oxo‘va urug‘idan bo‘lgan Do‘day edi. Do‘dayning o‘ng qo‘l yordamchisi Mixlo‘t edi.</div>
  <div id="5"><sup><a href="https://www.kitobook.com/compare/book/13/27/5/" title="сравнение переводов, параллельные ссылки">5</a></sup> Uchinchi oyda xizmat qiladigan qismning sardori Binayo edi. U ruhoniy Yohayidoning o‘g‘li bo‘lib,</div>
  <div id="6"><sup><a href="https://www.kitobook.com/compare/book/13/27/6/" title="сравнение переводов, параллельные ссылки">6</a></sup> “O‘ttizta qahramon” orasidagi bahodir jangchi edi. “O‘ttizta qahramon”ning sardori ham ana shu Binayo edi. Binayoning o‘g‘li Omizabod qismning bosh qo‘mondoni edi.</div>
  <div id="7"><sup><a href="https://www.kitobook.com/compare/book/13/27/7/" title="сравнение переводов, параллельные ссылки">7</a></sup> To‘rtinchi oyda xizmat qiladigan qismning sardori Yo‘abning ukasi Osoyil edi. Osoyildan keyin o‘g‘li Zabadiyo otasining o‘rnini egalladi.</div>
  <div id="8"><sup><a href="https://www.kitobook.com/compare/book/13/27/8/" title="сравнение переводов, параллельные ссылки">8</a></sup> Beshinchi oyda xizmat qiladigan qismning sardori Shamhut edi. U Yizro urug‘idan edi.</div>
  <div id="9"><sup><a href="https://www.kitobook.com/compare/book/13/27/9/" title="сравнение переводов, параллельные ссылки">9</a></sup> Oltinchi oyda xizmat qiladigan qismning sardori Taxuvalik Ixesh o‘g‘li Ero edi.</div>
  <div id="10"><sup><a href="https://www.kitobook.com/compare/book/13/27/10/" title="сравнение переводов, параллельные ссылки">10</a></sup> Yettinchi oyda xizmat qiladigan qismning sardori Palonlik Xalez edi. U Efrayim qabilasidan edi.</div>
  <div id="11"><sup><a href="https://www.kitobook.com/compare/book/13/27/11/" title="сравнение переводов, параллельные ссылки">11</a></sup> Sakkizinchi oyda xizmat qiladigan qismning sardori Xushalik Sibbaxay edi. Sibbaxay Zerax urug‘idan edi.</div>
  <div id="12"><sup><a href="https://www.kitobook.com/compare/book/13/27/12/" title="сравнение переводов, параллельные ссылки">12</a></sup> To‘qqizinchi oyda xizmat qiladigan qismning sardori Onoto‘tlik Abuazar edi. Abuazar Benyamin qabilasidan edi.</div>
  <div id="13"><sup><a href="https://www.kitobook.com/compare/book/13/27/13/" title="сравнение переводов, параллельные ссылки">13</a></sup> O‘ninchi oyda xizmat qiladigan qismning sardori Natufolik Maxray edi. Maxray Zerax urug‘idan edi.</div>
  <div id="14"><sup><a href="https://www.kitobook.com/compare/book/13/27/14/" title="сравнение переводов, параллельные ссылки">14</a></sup> O‘n birinchi oyda xizmat qiladigan qismning sardori Piratonlik Binayo edi. Binayo Efrayim qabilasidan edi.</div>
  <div id="15"><sup><a href="https://www.kitobook.com/compare/book/13/27/15/" title="сравнение переводов, параллельные ссылки">15</a></sup> O‘n ikkinchi oyda xizmat qiladigan qismning sardori Natufolik Xalday edi. Xalday O‘tniyol urug‘idan edi.</div>
  <div id="16"><sup><a href="https://www.kitobook.com/compare/book/13/27/16/" title="сравнение переводов, параллельные ссылки">16</a></sup> Isroil qabilalarining yo‘lboshchilari quyidagilar edi: Ruben qabilasining yo‘lboshchisi — Zixri o‘g‘li Eliazar, Shimo‘n qabilasining yo‘lboshchisi — Maxo o‘g‘li Shafatiyo,</div>
  <div id="17"><sup><a href="https://www.kitobook.com/compare/book/13/27/17/" title="сравнение переводов, параллельные ссылки">17</a></sup> Levi qabilasining yo‘lboshchisi — Kamuvol o‘g‘li Xashaviyo, Horun naslining yo‘lboshchisi — Zodo‘x,</div>
  <div id="18"><sup><a href="https://www.kitobook.com/compare/book/13/27/18/" title="сравнение переводов, параллельные ссылки">18</a></sup> Yahudo qabilasining yo‘lboshchisi — Dovudning akasi Elixu, Issaxor qabilasining yo‘lboshchisi — Mikoyil o‘g‘li Omri,</div>
  <div id="19"><sup><a href="https://www.kitobook.com/compare/book/13/27/19/" title="сравнение переводов, параллельные ссылки">19</a></sup> Zabulun qabilasining yo‘lboshchisi — Obodiyo o‘g‘li Yishmayo, Naftali qabilasining yo‘lboshchisi — Ozriyol o‘g‘li Yarimo‘t,</div>
  <div id="20"><sup><a href="https://www.kitobook.com/compare/book/13/27/20/" title="сравнение переводов, параллельные ссылки">20</a></sup> Efrayim qabilasining yo‘lboshchisi — Ozaziyo o‘g‘li Xo‘sheya, G‘arbdagi Manashe qabilasining yarmiga yo‘lboshchi — Podiyo o‘g‘li Yo‘el,</div>
  <div id="21"><sup><a href="https://www.kitobook.com/compare/book/13/27/21/" title="сравнение переводов, параллельные ссылки">21</a></sup> Giladdagi Manashe qabilasining yarmiga yo‘lboshchi — Zakariyo o‘g‘li Eddo, Benyamin qabilasining yo‘lboshchisi — Abnur o‘g‘li Yasiyol,</div>
  <div id="22"><sup><a href="https://www.kitobook.com/compare/book/13/27/22/" title="сравнение переводов, параллельные ссылки">22</a></sup> Dan qabilasining yo‘lboshchisi — Yeroxam o‘g‘li Ozariyol. Isroil qabilalarining yo‘lboshchilari ana shulardan iborat edi.</div>
  <div id="23"><sup><a href="https://www.kitobook.com/compare/book/13/27/23/" title="сравнение переводов, параллельные ссылки">23</a></sup> Dovud Isroil xalqini sanab chiqqanda, yigirma yoshdan pastini ro‘yxatga kiritmagan edi, chunki Egamiz: “Isroil xalqini osmondagi yulduzlar kabi ko‘paytiraman”, deb va’da bergan edi.</div>
  <div id="24"><sup><a href="https://www.kitobook.com/compare/book/13/27/24/" title="сравнение переводов, параллельные ссылки">24</a></sup> Zeruya o‘g‘li Yo‘ab xalqni sanashni boshlagandiyu, lekin oxiriga yetkazmagandi. Xalq sanalgani uchun Egamiz Isroilga g‘azabini sochgandi. Shu sababdan bu sanoqning natijasi shoh Dovudning yilnomasiga kiritilmadi.</div>
  <div id="25"><sup><a href="https://www.kitobook.com/compare/book/13/27/25/" title="сравнение переводов, параллельные ссылки">25</a></sup> Odil o‘g‘li Ozmobit saroy xazinaboni edi. Uzziyo o‘g‘li Yo‘natan tuman xazinaboni edi. U shahar atrofidagi, shaharlardagi, qishloqlardagi va qal’alardagi xazinalar uchun mas’ul edi.</div>
  <div id="26"><sup><a href="https://www.kitobook.com/compare/book/13/27/26/" title="сравнение переводов, параллельные ссылки">26</a></sup> Xalub o‘g‘li Ezri yerga ishlov beradigan dehqonlar uchun mas’ul edi.</div>
  <div id="27"><sup><a href="https://www.kitobook.com/compare/book/13/27/27/" title="сравнение переводов, параллельные ссылки">27</a></sup> Ramalik Shimax uzumzorlar uchun mas’ul edi. Shafomlik Zabdi sharob omborlari uchun mas’ul edi.</div>
  <div id="28"><sup><a href="https://www.kitobook.com/compare/book/13/27/28/" title="сравнение переводов, параллельные ссылки">28</a></sup> Gederlik Baalxanon Yahudo qir etaklaridagi zaytunzorlar va shikamora–anjirzorlar uchun mas’ul edi. Yo‘sh zaytun moyi omborlari uchun mas’ul edi.</div>
  <div id="29"><sup><a href="https://www.kitobook.com/compare/book/13/27/29/" title="сравнение переводов, параллельные ссылки">29</a></sup> Sharonlik Shitray Sharon tekisligida boqiladigan podalar uchun mas’ul edi. Adlay o‘g‘li Shofot vodiylarda boqiladigan podalar uchun mas’ul edi.</div>
  <div id="30"><sup><a href="https://www.kitobook.com/compare/book/13/27/30/" title="сравнение переводов, параллельные ссылки">30</a></sup> Ismoil urug‘idan Obil tuya podalari uchun mas’ul edi. Mirono‘tlik Yoxidayo eshak podalari uchun mas’ul edi.</div>
  <div id="31"><sup><a href="https://www.kitobook.com/compare/book/13/27/31/" title="сравнение переводов, параллельные ссылки">31</a></sup> Hojar urug‘idan Yoziz qo‘y suruvlari uchun mas’ul edi. Ana shularning hammasi shoh Dovud mulkini nazorat qilar edilar.</div>
  <div id="32"><sup><a href="https://www.kitobook.com/compare/book/13/27/32/" title="сравнение переводов, параллельные ссылки">32</a></sup> Dovudning amakisi Yo‘natan donishmand odam bo‘lib, maslahatchi va tafsirchi edi. Xaxmo‘n o‘g‘li Yoxiyol shoh o‘g‘illarining murabbiysi edi.</div>
  <div id="33"><sup><a href="https://www.kitobook.com/compare/book/13/27/33/" title="сравнение переводов, параллельные ссылки">33</a></sup> Oxito‘fel shohning maslahatchisi edi. Orx urug‘idan Xushay shohning do‘sti edi.</div>
  <div id="34"><sup><a href="https://www.kitobook.com/compare/book/13/27/34/" title="сравнение переводов, параллельные ссылки">34</a></sup> Oxito‘feldan keyin uning o‘rniga Binayo o‘g‘li Yohayido va Abuatar maslahatchi bo‘ldi. Yo‘ab shoh qo‘shinining lashkarboshisi edi.</div>
</div>