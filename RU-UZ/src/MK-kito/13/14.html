<div itemprop="articleBody" class="text">
  <div id="1"><sup><a href="https://www.kitobook.com/compare/book/13/14/1/" title="сравнение переводов, параллельные ссылки">1</a></sup> Tir shohi Xiram Dovudga elchilar jo‘natib, uning uchun saroy qurdirish niyatida sadr yog‘ochlarini, tosh teruvchilar va duradgorlarni ham yo‘lladi.</div>
  <div id="2"><sup><a href="https://www.kitobook.com/compare/book/13/14/2/" title="сравнение переводов, параллельные ссылки">2</a></sup> Dovud endi bildiki, Egamiz uni Isroil ustidan shoh qilib tayinlagan ekan, O‘z xalqining haqi–hurmati uchun uning shohligini nihoyatda yuksaltirgan ekan.</div>
  <div id="3"><sup><a href="https://www.kitobook.com/compare/book/13/14/3/" title="сравнение переводов, параллельные ссылки">3</a></sup> Dovud Quddusda yana xotinlar oldi, ulardan yanada ko‘p o‘g‘il–qizlar ko‘rdi.</div>
  <div id="4"><sup><a href="https://www.kitobook.com/compare/book/13/14/4/" title="сравнение переводов, параллельные ссылки">4</a></sup> Dovudning Quddusda tug‘ilgan farzandlari quyidagilar edi: Shammuva, Sho‘vav, Natan, Sulaymon,</div>
  <div id="5"><sup><a href="https://www.kitobook.com/compare/book/13/14/5/" title="сравнение переводов, параллельные ссылки">5</a></sup> Yibxar, Elishuva, Elfalat,</div>
  <div id="6"><sup><a href="https://www.kitobook.com/compare/book/13/14/6/" title="сравнение переводов, параллельные ссылки">6</a></sup> No‘g‘ax, Nafax, Yofiya,</div>
  <div id="7"><sup><a href="https://www.kitobook.com/compare/book/13/14/7/" title="сравнение переводов, параллельные ссылки">7</a></sup> Elishama, Balyodo va Elifalet.</div>
  <div id="8"><sup><a href="https://www.kitobook.com/compare/book/13/14/8/" title="сравнение переводов, параллельные ссылки">8</a></sup> Filistlar: “Dovudga moy surtilibdi. U butun Isroil xalqi ustidan shoh bo‘libdi”, degan xabarni eshitishdi. Shundan keyin barcha Filist lashkari Dovudni qidirib jangga otlandilar. Dovud bundan xabardor bo‘lgach, ularga qarshi saf torttirdi.</div>
  <div id="9"><sup><a href="https://www.kitobook.com/compare/book/13/14/9/" title="сравнение переводов, параллельные ссылки">9</a></sup> Filistlar kelib, Rafa soyligini talon–taroj qila boshladilar.</div>
  <div id="10"><sup><a href="https://www.kitobook.com/compare/book/13/14/10/" title="сравнение переводов, параллельные ссылки">10</a></sup> Dovud Xudodan: — Filistlarga hujum qilaymi? Ularni qo‘limga berasanmi? — deb so‘radi. — Hujum qil! — deb javob berdi Egamiz Dovudga, — ularni qo‘lingga beraman.</div>
  <div id="11"><sup><a href="https://www.kitobook.com/compare/book/13/14/11/" title="сравнение переводов, параллельные ссылки">11</a></sup> Shunday qilib, Dovud Baal–Perazimga borib, u yerda Filistlarni tor–mor qildi. Keyin shunday dedi: — Suv to‘g‘ondan toshib dalani bosgani singari, Egam g‘animlarimni bosib, mening qo‘lim bilan ularni uloqtirib yubordi. Shu sababdan bu yerga “Baal–Perazim” degan nom berildi.</div>
  <div id="12"><sup><a href="https://www.kitobook.com/compare/book/13/14/12/" title="сравнение переводов, параллельные ссылки">12</a></sup> Filistlar o‘sha yerda xudolarini tashlab qochgan edilar, Dovud ularni yondirib yuborishni buyurdi.</div>
  <div id="13"><sup><a href="https://www.kitobook.com/compare/book/13/14/13/" title="сравнение переводов, параллельные ссылки">13</a></sup> Ko‘p o‘tmay Filistlar soylikka qaytib kelib, u yerlarni yana talon–taroj qila boshladilar.</div>
  <div id="14"><sup><a href="https://www.kitobook.com/compare/book/13/14/14/" title="сравнение переводов, параллельные ссылки">14</a></sup> Dovud tag‘in Xudoning xohish–irodasini so‘radi. Xudo esa unga shunday javob berdi: “Sen ularning qarshisidan hujum qilma. Ularni aylanib o‘tgin–da, mumiyoli daraxtlar tomondan yaqinlashib bor.</div>
  <div id="15"><sup><a href="https://www.kitobook.com/compare/book/13/14/15/" title="сравнение переводов, параллельные ссылки">15</a></sup> Mumiyoli daraxtlar tepasida qadam tovushlarini eshitganing zahoti ularga hujum qil. O‘shanda Men Filist lashkarini yo‘q qilish uchun sening qarshingdan chiqqan bo‘laman.”</div>
  <div id="16"><sup><a href="https://www.kitobook.com/compare/book/13/14/16/" title="сравнение переводов, параллельные ссылки">16</a></sup> Dovud Xudo amr berganiday qilib, Givondan Gezer shahrigacha bo‘lgan joylarda Filistlar lashkarini tor–mor qildi.</div>
  <div id="17"><sup><a href="https://www.kitobook.com/compare/book/13/14/17/" title="сравнение переводов, параллельные ссылки">17</a></sup> Dovudning dong‘i hamma yurtlarga tarqaldi. Egamiz hamma xalqlarni undan qo‘rqadigan qilib qo‘ydi.</div>
</div>