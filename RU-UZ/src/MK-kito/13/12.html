<div itemprop="articleBody" class="text">
  <div id="1"><sup><a href="https://www.kitobook.com/compare/book/13/12/1/" title="сравнение переводов, параллельные ссылки">1</a></sup> Birmuncha vaqt oldin Dovud shoh Shouldan qochib, Zixlax shahrida yashab yurgan paytda ba’zi bahodir jangchilar unga qo‘shilgan edilar. Urushlarda Dovud tomonida jang qilgan bu jangchilar</div>
  <div id="2"><sup><a href="https://www.kitobook.com/compare/book/13/12/2/" title="сравнение переводов, параллельные ссылки">2</a></sup> Benyamin qabilasidan, Shoulning qarindosh–urug‘laridan edilar. Ular mohir kamonchilar bo‘lib, ham o‘ng, ham chap qo‘li bilan o‘q va toshlarni otar edilar.</div>
  <div id="3"><sup><a href="https://www.kitobook.com/compare/book/13/12/3/" title="сравнение переводов, параллельные ссылки">3</a></sup> Ularning bosh sardori Givolik Shamoning o‘g‘li Oxazar edi. Uning ukasi Yo‘sh sardorning o‘ng qo‘l yordamchisi edi. Quyidagilar esa jangchilar edi: Ozmobitning o‘g‘illari — Yiziyol va Palat, Baraka va Onoto‘tlik Yohu,</div>
  <div id="4"><sup><a href="https://www.kitobook.com/compare/book/13/12/4/" title="сравнение переводов, параллельные ссылки">4</a></sup> “O‘ttiz qahramonning” sardori va mohir jangchisi — Givonlik Yishmayo, Yeremiyo, Yaxaziyol, Yo‘xanon, Gederalik Yo‘zabad,</div>
  <div id="5"><sup><a href="https://www.kitobook.com/compare/book/13/12/5/" title="сравнение переводов, параллельные ссылки">5</a></sup> Eluzay, Yarimo‘t, Boliyo, Shamariyo va Xaruflik Shafatiyo,</div>
  <div id="6"><sup><a href="https://www.kitobook.com/compare/book/13/12/6/" title="сравнение переводов, параллельные ссылки">6</a></sup> Ko‘rax naslidan — Elqana, Ishshiyo, Ozariyol, Yo‘azar va Yoshuvam,</div>
  <div id="7"><sup><a href="https://www.kitobook.com/compare/book/13/12/7/" title="сравнение переводов, параллельные ссылки">7</a></sup> Gado‘rlik Yeroxamning o‘g‘illari — Yo‘elax va Zabadiyo.</div>
  <div id="8"><sup><a href="https://www.kitobook.com/compare/book/13/12/8/" title="сравнение переводов, параллельные ссылки">8</a></sup> Gad qabilasidan ba’zilari Dovudga qo‘shilmoqchi bo‘lib, adirlardagi pana joylarga bordilar. Ular tajribali bahodir jangchilar bo‘lib, qalqon va nayzani ustalik bilan ishlatardilar. Sherday jasur, tog‘lardagi kiyikday chaqqon edilar.</div>
  <div id="9"><sup><a href="https://www.kitobook.com/compare/book/13/12/9/" title="сравнение переводов, параллельные ссылки">9</a></sup> Eyzar ularning bosh sardori bo‘lib, ikkinchisi — Obodiyo, uchinchisi — Eliyob,</div>
  <div id="10"><sup><a href="https://www.kitobook.com/compare/book/13/12/10/" title="сравнение переводов, параллельные ссылки">10</a></sup> to‘rtinchisi — Mishmanax, beshinchisi — Yeremiyo,</div>
  <div id="11"><sup><a href="https://www.kitobook.com/compare/book/13/12/11/" title="сравнение переводов, параллельные ссылки">11</a></sup> oltinchisi — Attay, yettinchisi — Eliel,</div>
  <div id="12"><sup><a href="https://www.kitobook.com/compare/book/13/12/12/" title="сравнение переводов, параллельные ссылки">12</a></sup> sakkizinchisi — Yo‘xanon, to‘qqizinchisi — Elzabad,</div>
  <div id="13"><sup><a href="https://www.kitobook.com/compare/book/13/12/13/" title="сравнение переводов, параллельные ссылки">13</a></sup> o‘ninchisi — Yeremiyo, o‘n birinchisi Maxbannay edi.</div>
  <div id="14"><sup><a href="https://www.kitobook.com/compare/book/13/12/14/" title="сравнение переводов, параллельные ссылки">14</a></sup> Gad qabilasidan bo‘lgan bu jangchilar sardorlar bo‘lib, orasidagi eng zaifi yuz kishiga, eng kuchlisi esa ming kishiga bas kelar edi.</div>
  <div id="15"><sup><a href="https://www.kitobook.com/compare/book/13/12/15/" title="сравнение переводов, параллельные ссылки">15</a></sup> Ular Iordan daryosining toshqin mavsumida — yilning birinchi oyida daryodan kechib o‘tib, sharqiy va g‘arbiy qirg‘oqlardagi vodiylarda yashaydigan xalqni quvib chiqargan edilar.</div>
  <div id="16"><sup><a href="https://www.kitobook.com/compare/book/13/12/16/" title="сравнение переводов, параллельные ссылки">16</a></sup> Bir kuni Benyamin va Yahudo qabilasidan ba’zilar adirlardagi pana joylarga, Dovudning yoniga keldilar.</div>
  <div id="17"><sup><a href="https://www.kitobook.com/compare/book/13/12/17/" title="сравнение переводов, параллельные ссылки">17</a></sup> Dovud ularni kutib olgani chiqib, ularga aytdi: “Agar bu yerga tinchlik bilan, menga yordam bergani kelgan bo‘lsangiz, qatorimizga marhamat qilinglar. Bordi–yu, meni dushmanlarim qo‘liga topshirmoqchi bo‘lib kelgan bo‘lsangiz, ota–bobolarimizning Xudosi buni ko‘rib jazoingizni bersin. Men sizlarga hech qanday yomonlik qilganim yo‘q.”</div>
  <div id="18"><sup><a href="https://www.kitobook.com/compare/book/13/12/18/" title="сравнение переводов, параллельные ссылки">18</a></sup> Shunda “O‘ttizta qahramon”ning sardori Emosayni Xudoning Ruhi qamrab oldi va Emosay gapira boshladi: “Biz siznikimiz, ey Dovud! Siz tomondamiz, Ey Essay o‘g‘li! Omon bo‘ling, iloyim omon bo‘ling! Sizga yordam berganlar ham omon bo‘lsin! Sizni qo‘llagan Xudoyingizning O‘zidir.” Dovud ularni qatoriga qo‘shib, lashkarining sardorlari qilib tayinladi.</div>
  <div id="19"><sup><a href="https://www.kitobook.com/compare/book/13/12/19/" title="сравнение переводов, параллельные ссылки">19</a></sup> Dovud Filistlarga qo‘shilib, Shoulga qarshi urushga otlanganda, Manashe qabilasidan ba’zilari Dovud tomonga o‘tib olgan edilar. Biroq natijada Dovud Filistlar tomonida jang qila olmagan edi, chunki Filist beklari maslahatlashib: “Agar Dovud o‘z xo‘jayini Shoul tomonga o‘tib olsa, boshimiz ketadi”, deb uni orqaga qaytarib yuborgan edilar.</div>
  <div id="20"><sup><a href="https://www.kitobook.com/compare/book/13/12/20/" title="сравнение переводов, параллельные ссылки">20</a></sup> Dovud Zixlaxga qaytib ketayotganda, uning tomoniga Manashe qabilasidan quyidagilar o‘tib olgan edilar: Adnax, Yo‘zabad, Yodiyol, Mikoyil, Yo‘zabad, Elixu, Zillatay. Ular Manashe qabilasining mingboshilari hamda</div>
  <div id="21"><sup><a href="https://www.kitobook.com/compare/book/13/12/21/" title="сравнение переводов, параллельные ссылки">21</a></sup> bahodir jangchilari bo‘lganlari uchun Dovud ularni o‘z lashkari ustidan lashkarboshilar qilib tayinladi. Ular bosqinchi to‘dalarni yo‘q qilishda Dovudga yordam bergan edilar.</div>
  <div id="22"><sup><a href="https://www.kitobook.com/compare/book/13/12/22/" title="сравнение переводов, параллельные ссылки">22</a></sup> Kundan kunga Dovudga qo‘shilgan odamlarning soni ko‘payib borar edi. Natijada Xudoning lashkari singari buyuk bir lashkar hosil bo‘ldi.</div>
  <div id="23"><sup><a href="https://www.kitobook.com/compare/book/13/12/23/" title="сравнение переводов, параллельные ссылки">23</a></sup> Dovud Xevronda turgan paytda ko‘p mohir jangchilar kelib, uning lashkari qatoriga qo‘shilgan edilar. Egamizning so‘ziga binoan, Shoulning o‘rniga Dovudni taxtga o‘tqizmoqchi bo‘lgan o‘sha jangchilarning soni quyidagicha edi:</div>
  <div id="24"><sup><a href="https://www.kitobook.com/compare/book/13/12/24/" title="сравнение переводов, параллельные ссылки">24</a></sup> Yahudo qabilasidan qalqon va nayza bilan qurollangan 6.800 kishi.</div>
  <div id="25"><sup><a href="https://www.kitobook.com/compare/book/13/12/25/" title="сравнение переводов, параллельные ссылки">25</a></sup> Shimo‘n qabilasidan — 7.100 bahodir jangchi.</div>
  <div id="26"><sup><a href="https://www.kitobook.com/compare/book/13/12/26/" title="сравнение переводов, параллельные ссылки">26</a></sup> Levi qabilasidan — 4.600 kishi.</div>
  <div id="27"><sup><a href="https://www.kitobook.com/compare/book/13/12/27/" title="сравнение переводов, параллельные ссылки">27</a></sup> Bularning qatoriga Horun xonadonining yo‘lboshchisi Yohayido va uning 3.700 odami,</div>
  <div id="28"><sup><a href="https://www.kitobook.com/compare/book/13/12/28/" title="сравнение переводов, параллельные ссылки">28</a></sup> yosh jangchi Zodo‘x va uning urug‘idan 22 sardor ham kirgan edi.</div>
  <div id="29"><sup><a href="https://www.kitobook.com/compare/book/13/12/29/" title="сравнение переводов, параллельные ссылки">29</a></sup> Benyamin qabilasidan — Shoulga qarindosh bo‘lgan 3.000 kishi. Benyamin qabilasining ko‘pchiligi shu paytgacha Shoul xonadoniga sadoqatini saqlab kelgan edi.</div>
  <div id="30"><sup><a href="https://www.kitobook.com/compare/book/13/12/30/" title="сравнение переводов, параллельные ссылки">30</a></sup> Efrayim qabilasidan — o‘z urug‘ida dong taratgan 20.800 bahodir jangchi.</div>
  <div id="31"><sup><a href="https://www.kitobook.com/compare/book/13/12/31/" title="сравнение переводов, параллельные ссылки">31</a></sup> Iordan daryosining g‘arb tomonidagi Manashe qabilasining yarmidan — 18.000 kishi. Ular maxsus tanlab olingan bo‘lib, Dovudni shoh qilish maqsadi bilan Xevronga kelgan edilar.</div>
  <div id="32"><sup><a href="https://www.kitobook.com/compare/book/13/12/32/" title="сравнение переводов, параллельные ссылки">32</a></sup> Issaxor qabilasidan — 200 lashkarboshi va ularning qo‘l ostidagi odamlari. Bu lashkarboshilar Isroil xalqining nima qilishini va qachon qilishini yaxshi bilishar edi.</div>
  <div id="33"><sup><a href="https://www.kitobook.com/compare/book/13/12/33/" title="сравнение переводов, параллельные ссылки">33</a></sup> Zabulun qabilasidan — 50.000 mohir jangchi. Ular Dovudga cheksiz sadoqati bilan xizmat qilish uchun tish–tirnog‘igacha qurollanib, jangga tayyor bo‘lib kelgan edilar.</div>
  <div id="34"><sup><a href="https://www.kitobook.com/compare/book/13/12/34/" title="сравнение переводов, параллельные ссылки">34</a></sup> Naftali qabilasidan — 1.000 sardor hamda qalqon va nayza bilan qurollangan 37.000 kishi.</div>
  <div id="35"><sup><a href="https://www.kitobook.com/compare/book/13/12/35/" title="сравнение переводов, параллельные ссылки">35</a></sup> Dan qabilasidan — jangga tayyor 28.600 kishi.</div>
  <div id="36"><sup><a href="https://www.kitobook.com/compare/book/13/12/36/" title="сравнение переводов, параллельные ссылки">36</a></sup> Osher qabilasidan — jangga tayyor 40.000 mohir jangchi.</div>
  <div id="37"><sup><a href="https://www.kitobook.com/compare/book/13/12/37/" title="сравнение переводов, параллельные ссылки">37</a></sup> Iordan daryosining sharq tomonidagi Ruben, Gad qabilalaridan va Manashe qabilasining yarmidan — 120.000 kishi. Ular barcha jang aslahalari bilan qurollangan edilar.</div>
  <div id="38"><sup><a href="https://www.kitobook.com/compare/book/13/12/38/" title="сравнение переводов, параллельные ссылки">38</a></sup> Bu jangchilarning hammasi jangovar holatda bo‘lib, Dovudni butun Isroil ustidan shoh qilish maqsadida Xevronga kelgan edilar. Isroilning qolgan xalqi ham Dovudni shoh qilish maqsadiga qo‘shilgan edi.</div>
  <div id="39"><sup><a href="https://www.kitobook.com/compare/book/13/12/39/" title="сравнение переводов, параллельные ссылки">39</a></sup> Jangchilar Dovudning huzurida uch kun qolib, qarindoshlari tayyorlagan ozuqa ichimliklardan yeb, ziyofat qilishdi.</div>
  <div id="40"><sup><a href="https://www.kitobook.com/compare/book/13/12/40/" title="сравнение переводов, параллельные ссылки">40</a></sup> Shimoldagi Issaxor, Zabulun va Naftali qabilalarining olis hududlaridan ham odamlar kelishgan edi. Ular eshak, tuya, xachir, ho‘kizlarga yeguliklar ortib, bir talay un, anjir qoqisi, mayiz, sharob, zaytun moyi olib kelishgan edi. Bulardan tashqari, ko‘plab mol va qo‘ylarni yetaklab kelishgandi. Ha, butun Isroilda xursandchilik hukmron edi.</div>
</div>