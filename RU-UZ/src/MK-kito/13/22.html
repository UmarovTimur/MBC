<div itemprop="articleBody" class="text">
  <div id="1"><sup><a href="https://www.kitobook.com/compare/book/13/22/1/" title="сравнение переводов, параллельные ссылки">1</a></sup> Dovud shunday dedi: “EgamizXudoning uyi ham, Isroil xalqi qurbonliklar kuydiradigan qurbongoh ham shu yerda bo‘ladi.”</div>
  <div id="2"><sup><a href="https://www.kitobook.com/compare/book/13/22/2/" title="сравнение переводов, параллельные ссылки">2</a></sup> Dovud Isroil yurtidagi barcha musofirlarni bir joyga to‘plattirdi. Ulardan ba’zilarini Egamizning uyini qurish uchun tosh kesib yo‘nadigan sangtaroshlar qilib tayinladi.</div>
  <div id="3"><sup><a href="https://www.kitobook.com/compare/book/13/22/3/" title="сравнение переводов, параллельные ссылки">3</a></sup> Dovud yog‘och darvozalar uchun oshiq–moshiq va mixlar yasagani ko‘p miqdorda temir saqlab qo‘ydi. Bronza ham shunchalik ko‘p ediki, hech kim uning hisobiga yeta olmasdi.</div>
  <div id="4"><sup><a href="https://www.kitobook.com/compare/book/13/22/4/" title="сравнение переводов, параллельные ссылки">4</a></sup> U behisob sadr yog‘ochini ham saqlab qo‘ydi. Sidonliklar va Tirliklar ko‘p miqdorda sadr yog‘ochlari olib kelgan edilar.</div>
  <div id="5"><sup><a href="https://www.kitobook.com/compare/book/13/22/5/" title="сравнение переводов, параллельные ссылки">5</a></sup> Dovud ichida shunday deb aytar edi: “O‘g‘lim Sulaymon yosh, tajribasiz. Egamiz uchun quriladigan uy esa shu qadar salobatli bo‘lishi kerakki, uning dong‘i butun dunyoga yoyilib, barcha xalqlar orasida shuhrat topishi kerak. Shunday ekan, qurilish uchun hamma tayyorgarlikni o‘zim ko‘rib qo‘yaveray.” Shuning uchun Dovud o‘limidan oldin ko‘p miqdordagi ashyolarni tayyorlab qo‘ygan edi.</div>
  <div id="6"><sup><a href="https://www.kitobook.com/compare/book/13/22/6/" title="сравнение переводов, параллельные ссылки">6</a></sup> So‘ngra Dovud o‘g‘li Sulaymonni chaqirtirib, Isroil xalqining Xudosi — Egamiz uchun uy qurishni unga topshirdi.</div>
  <div id="7"><sup><a href="https://www.kitobook.com/compare/book/13/22/7/" title="сравнение переводов, параллельные ссылки">7</a></sup> — O‘g‘lim! — deb gapini boshladi Dovud, — Men Egam Xudoga atab bir uy qurish niyatida edim.</div>
  <div id="8"><sup><a href="https://www.kitobook.com/compare/book/13/22/8/" title="сравнение переводов, параллельные ссылки">8</a></sup> Lekin Egam menga shunday so‘zini yuborgan edi: “Sen ko‘p jang qilib, ko‘p qon to‘kding. Yer yuzida, Mening oldimda shu qadar ko‘p qon to‘kkaning uchun Menga atab uyni sen qurmaysan.</div>
  <div id="9"><sup><a href="https://www.kitobook.com/compare/book/13/22/9/" title="сравнение переводов, параллельные ссылки">9</a></sup> Ammo sendan bir o‘g‘il tug‘iladi. O‘g‘ling tinchliksevar odam bo‘ladi. Men uni atrofdagi hamma g‘animlardan xalos qilib, tinchlik beraman. Uning ismi Sulaymon bo‘ladi. Uning hukmronligi davrida Isroilga tinchlik, osoyishtalik ato qilaman.</div>
  <div id="10"><sup><a href="https://www.kitobook.com/compare/book/13/22/10/" title="сравнение переводов, параллельные ссылки">10</a></sup> Menga atab uyni o‘sha o‘g‘ling quradi. U Menga o‘g‘il bo‘ladi, Men unga ota bo‘laman. Uning Isroildagi shohlik taxtini to abad mustahkam qilaman.”</div>
  <div id="11"><sup><a href="https://www.kitobook.com/compare/book/13/22/11/" title="сравнение переводов, параллельные ссылки">11</a></sup> Endi, o‘g‘lim, Egam senga yor bo‘lsin. Uning uyini qurayotganingda Egang Xudo O‘z va’dasiga muvofiq, seni muvaffaqiyatga erishtirsin.</div>
  <div id="12"><sup><a href="https://www.kitobook.com/compare/book/13/22/12/" title="сравнение переводов, параллельные ссылки">12</a></sup> Egam senga idrok bilan fahm–farosat bersin, toki U Isroil hukmronligini senga topshirganda, sen Egang Xudoning qonuniga rioya qila olgin.</div>
  <div id="13"><sup><a href="https://www.kitobook.com/compare/book/13/22/13/" title="сравнение переводов, параллельные ссылки">13</a></sup> Agar sen Egamizning Isroil uchun Musoga amr etgan qonun–qoidalarini bitta qoldirmay bajarsang, muvaffaqiyatga erishasan. Dadil va botir bo‘l. Qo‘rqma, vahimaga tushma.</div>
  <div id="14"><sup><a href="https://www.kitobook.com/compare/book/13/22/14/" title="сравнение переводов, параллельные ссылки">14</a></sup> Men Egamizning uyi uchun ko‘p mashaqqatlar bilan 214.000 pud oltin, 2.140.000 pud kumush, behisob miqdorda bronza va temir tayyorladim. Yana yog‘och va tosh ham tayyorlab qo‘ydim. Sen bularga yana qo‘shishing lozim.</div>
  <div id="15"><sup><a href="https://www.kitobook.com/compare/book/13/22/15/" title="сравнение переводов, параллельные ссылки">15</a></sup> Sening ko‘p ishchilaring bor. Ularning orasida tosh yo‘nuvchilar, tosh teruvchilar, duradgorlar,</div>
  <div id="16"><sup><a href="https://www.kitobook.com/compare/book/13/22/16/" title="сравнение переводов, параллельные ссылки">16</a></sup> oltin, kumush, bronza va temirga ishlov beradigan har turli, behisob mohir hunarmandlar bor. Qani, ishga bel bog‘la. Egam senga yor bo‘lsin.</div>
  <div id="17"><sup><a href="https://www.kitobook.com/compare/book/13/22/17/" title="сравнение переводов, параллельные ссылки">17</a></sup> Dovud Isroilning barcha yo‘lboshchilariga “Sulaymonga yordam beringlar!” deb amr qilib, shunday dedi:</div>
  <div id="18"><sup><a href="https://www.kitobook.com/compare/book/13/22/18/" title="сравнение переводов, параллельные ссылки">18</a></sup> “Egangiz Xudo sizlar bilan birga bo‘lib, sizlarga har tomondan tinchlik ato etdi. Bizdan oldin bu yurtda yashagan xalqni U mening qo‘limga berdi. Ular endi Egamizga va Uning xalqiga qaram bo‘lib qoldi.</div>
  <div id="19"><sup><a href="https://www.kitobook.com/compare/book/13/22/19/" title="сравнение переводов, параллельные ссылки">19</a></sup> Endi butun qalbingiz va yuragingiz bilan Egamiz Xudoga intiling. Boringlar, Parvardigor Egamizga atab uy qurishni boshlanglar, toki ahd sandig‘i va muqaddas ashyolar o‘sha yerda saqlanadigan bo‘lsin.”</div>
</div>