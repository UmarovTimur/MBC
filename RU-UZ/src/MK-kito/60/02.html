<div itemprop="articleBody" class="text">
  <div id="1"><sup><a href="https://www.kitobook.com/compare/book/60/02/1/" title="сравнение переводов, параллельные ссылки">1</a></sup> Rabbimiz Iso Masihning kelishi va bizning U bilan birga bo‘ladigan kunimiz haqida quyidagilarni aytsak. Birodarlar, sizlardan o‘tinib so‘raymiz,</div>
  <div id="2"><sup><a href="https://www.kitobook.com/compare/book/60/02/2/" title="сравнение переводов, параллельные ссылки">2</a></sup> Rabbimiz kelibdi, degan gaplar boshingizni aylantirmasin, sizlarni xavotirga solmasin. Bunday gaplar bashorat orqali, biror xabar yoki xuddi biz yozgan xatga o‘xshash bir xat orqali kelib chiqqandir.</div>
  <div id="3"><sup><a href="https://www.kitobook.com/compare/book/60/02/3/" title="сравнение переводов, параллельные ссылки">3</a></sup> Hech kim sizlarni hech qanday usul bilan aldamasin. Ko‘pchilik Xudoga qarshi bosh ko‘tarmaguncha va qabih odam kelmaguncha o‘sha kun kelmaydi. O‘sha odam halokatga mahkum qilingan.</div>
  <div id="4"><sup><a href="https://www.kitobook.com/compare/book/60/02/4/" title="сравнение переводов, параллельные ссылки">4</a></sup> U har qanday “xudo” deb atalgan va sajda qilingan narsaga qarshi chiqib, o‘zini ulardan ustun qo‘yadi. Hattoki, Xudoning Ma’badida o‘tirib olib, o‘zini xudo, deb ataydi.</div>
  <div id="5"><sup><a href="https://www.kitobook.com/compare/book/60/02/5/" title="сравнение переводов, параллельные ссылки">5</a></sup> Sizlar bilan bo‘lganimda shularni aytganim esingizda yo‘qmi?</div>
  <div id="6"><sup><a href="https://www.kitobook.com/compare/book/60/02/6/" title="сравнение переводов, параллельные ссылки">6</a></sup> O‘sha qabih odamni hozir nima tutib turganini o‘zingiz bilasiz. Bu odam belgilangan o‘z vaqtida zohir bo‘ladi.</div>
  <div id="7"><sup><a href="https://www.kitobook.com/compare/book/60/02/7/" title="сравнение переводов, параллельные ссылки">7</a></sup> Ha, qabihlikning yashirin kuchi allaqachon ishga tushgan. Biroq bir zot bu kuchni tiyib turibdi. O‘sha zot olib tashlangandan keyin</div>
  <div id="8"><sup><a href="https://www.kitobook.com/compare/book/60/02/8/" title="сравнение переводов, параллельные ссылки">8</a></sup> qabih odam oshkor qilinadi. Uni Rabbimiz Iso bir nafas bilan halok qiladi. Rabbimiz kelganda, O‘z ulug‘vorligining yorqinligi bilanoq uni yo‘q qilib tashlaydi.</div>
  <div id="9"><sup><a href="https://www.kitobook.com/compare/book/60/02/9/" title="сравнение переводов, параллельные ссылки">9</a></sup> O‘sha qabih odam shaytonning kuchi bilan keladi. Qudratini ko‘rsatib, har xil mo‘jizayu ajoyibotlar qiladi.</div>
  <div id="10"><sup><a href="https://www.kitobook.com/compare/book/60/02/10/" title="сравнение переводов, параллельные ссылки">10</a></sup> Halok bo‘layotganlarni har xil hiyla–makrlar bilan aldaydi. Ular najot beradigan haqiqatni yaxshi ko‘rishni rad qilganlari uchun halok bo‘lyaptilar.</div>
  <div id="11"><sup><a href="https://www.kitobook.com/compare/book/60/02/11/" title="сравнение переводов, параллельные ссылки">11</a></sup> Mana shuning uchun Xudo ularni adashtiradigan bir kuchga topshirib qo‘yadi. Shunda ular yolg‘onlarga ishonib yuraveradilar.</div>
  <div id="12"><sup><a href="https://www.kitobook.com/compare/book/60/02/12/" title="сравнение переводов, параллельные ссылки">12</a></sup> Natijada, haqiqatga ishonmay, yovuzlikdan zavq topganlarning hammasi hukm qilinadi.</div>
  <div id="13"><sup><a href="https://www.kitobook.com/compare/book/60/02/13/" title="сравнение переводов, параллельные ссылки">13</a></sup> Ey Egamiz sevgan birodarlar! Sizlar uchun har doim shukr qilishimiz kerak. Axir, Muqaddas Ruh kuchi bilan poklansin va haqiqatga ishonsin, deb Xudo sizlarni boshidanoq najot uchun tanlagan edi.</div>
  <div id="14"><sup><a href="https://www.kitobook.com/compare/book/60/02/14/" title="сравнение переводов, параллельные ссылки">14</a></sup> Rabbimiz Iso Masihning ulug‘vorligidan bahramand bo‘lishingiz uchun biz aytgan Xushxabar orqali Xudo sizlarni chaqirdi.</div>
  <div id="15"><sup><a href="https://www.kitobook.com/compare/book/60/02/15/" title="сравнение переводов, параллельные ссылки">15</a></sup> Shuning uchun, ey birodarlar, imoningiz qat’iy bo‘lsin. Biz gaplarimiz va xatlarimiz orqali sizlarga o‘rgatgan haqiqatlarni mahkam tutinglar.</div>
  <div id="16"><sup><a href="https://www.kitobook.com/compare/book/60/02/16/" title="сравнение переводов, параллельные ссылки">16</a></sup> Bizni sevadigan, O‘z inoyati bilan bizga tengsiz jasorat va barqaror umid bergan Otamiz Xudo va Rabbimiz Iso Masihning O‘zi</div>
  <div id="17"><sup><a href="https://www.kitobook.com/compare/book/60/02/17/" title="сравнение переводов, параллельные ссылки">17</a></sup> sizlarga dalda bersin, har bir qilgan yaxshi ishingiz va so‘zingizda sizlarga kuch ato qilsin.</div>
</div>