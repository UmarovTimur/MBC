<div itemprop="articleBody" class="text">
  <div id="1"><sup><a href="https://www.kitobook.com/compare/book/47/02/1/" title="сравнение переводов, параллельные ссылки">1</a></sup> Isroil xalqi orasida soxta payg‘ambarlar bo‘lgani kabi, sizlarning orangizda ham soxta ustozlar bo‘ladi. Ular nayrang ishlatib, orangizda halokatli bid’atlar tarqatadilar. Hatto jonlarini sotib olgan Xo‘jayinini ham rad etib, bu bilan o‘zlarini kulfatga muqarrar yo‘liqtiradilar.</div>
  <div id="2"><sup><a href="https://www.kitobook.com/compare/book/47/02/2/" title="сравнение переводов, параллельные ссылки">2</a></sup> Ko‘p odamlar ularga taqlid qilib, axloqsiz hayot kechiradilar. Ularning dastidan imonsizlar haqiqat yo‘lini yomonlaydilar.</div>
  <div id="3"><sup><a href="https://www.kitobook.com/compare/book/47/02/3/" title="сравнение переводов, параллельные ссылки">3</a></sup> Bu tamagir ustozlar to‘qib chiqargan gaplari bilan sizlarni yo‘ldan ozdiradilar, so‘ng pulingizni shilib oladilar. Ammo Xudo bunday odamlarni ancha oldin o‘limga mahkum qilib qo‘ygan. U mudramaydi, ularning halokatini kechiktirmaydi.</div>
  <div id="4"><sup><a href="https://www.kitobook.com/compare/book/47/02/4/" title="сравнение переводов, параллельные ссылки">4</a></sup> Xudo hatto gunoh qilgan farishtalarni ham ayamagan. Qiyomat kunigacha ularni tubsiz chuqurlikdagi zulmatga zanjirband qilib qo‘ygan.</div>
  <div id="5"><sup><a href="https://www.kitobook.com/compare/book/47/02/5/" title="сравнение переводов, параллельные ссылки">5</a></sup> Xudo qadimgi dunyoni ham ayamay, betavfiqlar ustiga to‘fon keltirdi. U faqat solihlik jarchisi bo‘lgan Nuhni va boshqa yetti kishini omon saqladi.</div>
  <div id="6"><sup><a href="https://www.kitobook.com/compare/book/47/02/6/" title="сравнение переводов, параллельные ссылки">6</a></sup> Xudo Sado‘m va G‘amo‘ra shaharlarini halokatga mahkum etdi. Xudosizlarga saboq bo‘lsin deb, bu shaharlarni kuydirib kul qildi.</div>
  <div id="7"><sup><a href="https://www.kitobook.com/compare/book/47/02/7/" title="сравнение переводов, параллельные ссылки">7</a></sup> Bebosh odamlarning o‘taketgan axloqsizliklaridan azob chekkan solih Lutni esa qutqardi.</div>
  <div id="8"><sup><a href="https://www.kitobook.com/compare/book/47/02/8/" title="сравнение переводов, параллельные ссылки">8</a></sup> O‘sha xalq orasida yashagan bu solih odam har kuni ularning qabih ishlarini ko‘rib, eshitgani uchun ichidan ezilib qiynalar edi.</div>
  <div id="9"><sup><a href="https://www.kitobook.com/compare/book/47/02/9/" title="сравнение переводов, параллельные ссылки">9</a></sup> Bu misollar quyidagilarni anglatadi: Egamiz taqvodorlarni kulfatlardan qutqara oladi, betavfiqlarni esa qiyomat kunidagi azoblarga hozirlaydi.</div>
  <div id="10"><sup><a href="https://www.kitobook.com/compare/book/47/02/10/" title="сравнение переводов, параллельные ссылки">10</a></sup> Ayniqsa, shahvoniy hirsga berilib, o‘z tanasini bulg‘atuvchi, ilohiy hokimiyatni esa rad qiluvchi odamlarni U jazolaydi. Darvoqe, orangizdagi soxta ustozlar ham ilohiy hokimiyatni rad qilyaptilar, ular surbet va takabburdirlar. Ular samoviy mavjudotlardan qo‘rqmaydilar, ularni nazarga ham ilmaydilar.</div>
  <div id="11"><sup><a href="https://www.kitobook.com/compare/book/47/02/11/" title="сравнение переводов, параллельные ссылки">11</a></sup> Farishtalar o‘sha yovuz mavjudotlardan kuchliroq va qudratliroq bo‘lishlariga qaramay, Egamizning huzurida mavjudotlarni haqoratlamaydilar, hukm ham qilmaydilar.</div>
  <div id="12"><sup><a href="https://www.kitobook.com/compare/book/47/02/12/" title="сравнение переводов, параллельные ссылки">12</a></sup> Ammo bu soxta ustozlar yovvoyi hayvonlarga o‘xshaydilar, ular faqat tug‘ma his–tuyg‘ulariga berilib yashaydilar. O‘zlari anglab yetmaydigan yovuz mavjudotlarni mensimay yuribdilar. Biroq ular o‘sha mavjudotlar bilan birga halok bo‘ladilar, hayvonlar singari ovlanib, yo‘q qilinadilar.</div>
  <div id="13"><sup><a href="https://www.kitobook.com/compare/book/47/02/13/" title="сравнение переводов, параллельные ссылки">13</a></sup> Soxta ustozlarning qilgan nohaqliklari o‘zlarining boshiga yetadi. Axir, ular kuppa– kunduzi aysh–ishrat qilishni xush ko‘radilar, jamoatingiz sha’niga dog‘ tushiradilar. Sizlar taom yeyish uchun birga yig‘ilganingizda, Rabbimiz Isoni xotirlash uchun non sindirganingizda, ular orangizda o‘tirib, kayfu safo qiladilar. Buzuqligi bilan boshqalarni yo‘ldan uradilar.</div>
  <div id="14"><sup><a href="https://www.kitobook.com/compare/book/47/02/14/" title="сравнение переводов, параллельные ссылки">14</a></sup> Ko‘zlari doimo shahvat bilan yonadi, gunoh qilib to‘ymaydilar. Ular imonda sust kishilarni ovlab, yo‘ldan ozdiradilar. Bu soxta ustozlar istagan narsasini undirib olishga ustasi farangdirlar. Eh, la’natga uchragurlar!</div>
  <div id="15"><sup><a href="https://www.kitobook.com/compare/book/47/02/15/" title="сравнение переводов, параллельные ссылки">15</a></sup> Ular to‘g‘ri yo‘lni tark etdilar, Bavo‘r o‘g‘li Balom yo‘lidan borib, gumroh bo‘ldilar. Balom harom yo‘l bilan pul topishni xush ko‘rgandi.</div>
  <div id="16"><sup><a href="https://www.kitobook.com/compare/book/47/02/16/" title="сравнение переводов, параллельные ссылки">16</a></sup> Lekin bu gunohi uchun ta’zirini yedi. Tilsiz eshak tilga kirib, inson ovozi bilan payg‘ambarning ahmoqligiga chek qo‘ydi.</div>
  <div id="17"><sup><a href="https://www.kitobook.com/compare/book/47/02/17/" title="сравнение переводов, параллельные ссылки">17</a></sup> Bu soxta ustozlar bamisoli suvsiz quduqdirlar, shamolda tez g‘oyib bo‘ladigan tuman kabidirlar. Ular uchun tim qorong‘i zulmat tayyorlab qo‘yilgan.</div>
  <div id="18"><sup><a href="https://www.kitobook.com/compare/book/47/02/18/" title="сравнение переводов, параллельные ссылки">18</a></sup> Chunki ular noto‘g‘ri yo‘ldan zo‘rg‘a qochib qutulgan imonlilarni yana axloqsizlik domiga tortadilar. Dabdabali, ammo tentaksimon gaplari bilan ularni avrab, nafslarini qo‘zg‘atadilar.</div>
  <div id="19"><sup><a href="https://www.kitobook.com/compare/book/47/02/19/" title="сравнение переводов, параллельные ссылки">19</a></sup> Ularga: “Erkin bo‘lasizlar”, deya va’da beradilar, holbuki, o‘zlari gunoh qulidirlar. Axir, odam nimadan yengilsa, o‘shaning quli bo‘lur, deb bejiz aytilmagan.</div>
  <div id="20"><sup><a href="https://www.kitobook.com/compare/book/47/02/20/" title="сравнение переводов, параллельные ссылки">20</a></sup> Rabbimizu Najotkorimiz bo‘lgan Iso Masihni tanib, dunyoning qabohatlaridan qochib qutulgan odamlar yana eski qiliqlariga qaytib, qabihlikka mag‘lub bo‘lishsa, ularning so‘nggi ahvoli oldingidan ham battar bo‘ladi.</div>
  <div id="21"><sup><a href="https://www.kitobook.com/compare/book/47/02/21/" title="сравнение переводов, параллельные ссылки">21</a></sup> Solihlik yo‘lini bilgandan keyin, ularga topshirilgan muqaddas amrlardan yuz o‘girgandan ko‘ra, bu yo‘lni hech bilmagani o‘zlari uchun yaxshiroq bo‘lar edi.</div>
  <div id="22"><sup><a href="https://www.kitobook.com/compare/book/47/02/22/" title="сравнение переводов, параллельные ссылки">22</a></sup> Bunday odamlarga mana shu maqol aynan to‘g‘ri keladi: “It o‘z qusug‘iga qaytar, Yuvilgan cho‘chqa esa balchiqqa.”</div>
</div>