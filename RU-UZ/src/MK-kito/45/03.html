<div itemprop="articleBody" class="text">
  <div id="1"><sup><a href="https://www.kitobook.com/compare/book/45/03/1/" title="сравнение переводов, параллельные ссылки">1</a></sup> Ey birodarlarim, hammangiz ham ustoz bo‘lavermanglar! Biz, ustozlar, jiddiyroq hukmga duchor bo‘lishimiz o‘zingizga ma’lum.</div>
  <div id="2"><sup><a href="https://www.kitobook.com/compare/book/45/03/2/" title="сравнение переводов, параллельные ссылки">2</a></sup> Odamlarning hammasi ko‘p xato qiladi. So‘zlayotganda xato qilmagan inson yetukdir. U butun vujudini jilovlay oldi.</div>
  <div id="3"><sup><a href="https://www.kitobook.com/compare/book/45/03/3/" title="сравнение переводов, параллельные ссылки">3</a></sup> Biz otlarni bo‘ysundirish uchun og‘izlariga suvluq solamiz. Shu orqali ularning butun tanasini boshqaramiz.</div>
  <div id="4"><sup><a href="https://www.kitobook.com/compare/book/45/03/4/" title="сравнение переводов, параллельные ссылки">4</a></sup> Mana, kemalar ham, qancha ulkan bo‘lmasin va kuchli shamollar yordamida yurmasin, kichkina bir rul bilan boshqariladi. Kemachi rul yordamida kemani istagan joyga yo‘naltiradi.</div>
  <div id="5"><sup><a href="https://www.kitobook.com/compare/book/45/03/5/" title="сравнение переводов, параллельные ссылки">5</a></sup> Til ham xuddi shundaydir, til badanning kichkina bir uzvidir, ammo katta muammolarni keltirib chiqaradi. Qara, kichkina bir olov bepoyon o‘rmonni yondirib yuboradi!</div>
  <div id="6"><sup><a href="https://www.kitobook.com/compare/book/45/03/6/" title="сравнение переводов, параллельные ссылки">6</a></sup> Til ham olovga o‘xshaydi. Til — uzvlarimiz orasida bir buzg‘unchi dunyo! U butun vujudimizni bulg‘aydi. U jahannamdan alangalanib, butun hayotimizni yondiradi.</div>
  <div id="7"><sup><a href="https://www.kitobook.com/compare/book/45/03/7/" title="сравнение переводов, параллельные ссылки">7</a></sup> Turli xil yovvoyi hayvonlar bilan qushlar, sudraluvchi va dengiz hayvonlari inson zoti tomonidan boshqarilgan va boshqarilmoqda.</div>
  <div id="8"><sup><a href="https://www.kitobook.com/compare/book/45/03/8/" title="сравнение переводов, параллельные ссылки">8</a></sup> Ammo tilni hech bir inson boshqara olmaydi. Tinib–tinchimas bu yovuz tilning zahri qotildir.</div>
  <div id="9"><sup><a href="https://www.kitobook.com/compare/book/45/03/9/" title="сравнение переводов, параллельные ссылки">9</a></sup> Biz tilimiz bilan samoviy Otamiz bo‘lgan Egamizni olqishlaymiz va tilimiz bilan Xudoning suratida yaratilgan insonlarni la’natlaymiz.</div>
  <div id="10"><sup><a href="https://www.kitobook.com/compare/book/45/03/10/" title="сравнение переводов, параллельные ссылки">10</a></sup> Olqish va la’nat bir og‘izdan chiqadi. Ey birodarlarim, bunday bo‘lmasligi kerak!</div>
  <div id="11"><sup><a href="https://www.kitobook.com/compare/book/45/03/11/" title="сравнение переводов, параллельные ссылки">11</a></sup> Axir, bitta buloqdan ham shirin, ham achchiq suv oqib chiqmaydi–ku!</div>
  <div id="12"><sup><a href="https://www.kitobook.com/compare/book/45/03/12/" title="сравнение переводов, параллельные ссылки">12</a></sup> Ey birodarlarim, anjir daraxti zaytun mevasini beradimi?! Yoki tok novdasi anjir tugadimi?! Yo‘q! Sho‘r buloqdan ham shirin suv oqib chiqmaydi!</div>
  <div id="13"><sup><a href="https://www.kitobook.com/compare/book/45/03/13/" title="сравнение переводов, параллельные ссылки">13</a></sup> Dono va farosatlimisiz? Buni ibratli hayotingiz orqali namoyon qiling. Har bir ishni kamtarlik va donolik bilan bajaring.</div>
  <div id="14"><sup><a href="https://www.kitobook.com/compare/book/45/03/14/" title="сравнение переводов, параллельные ссылки">14</a></sup> Bordi–yu, yuragingizda achchiq hasad va xudbinlik bo‘lsa, donoman, deb maqtanmang. O‘zingizni shunday tutayotgan bo‘lsangiz, haqiqatni rad etgan bo‘lasiz.</div>
  <div id="15"><sup><a href="https://www.kitobook.com/compare/book/45/03/15/" title="сравнение переводов, параллельные ссылки">15</a></sup> Dunyoga va moddiyatga xos bo‘lgan bunday “donolik” Xudodan emas, shaytondandir.</div>
  <div id="16"><sup><a href="https://www.kitobook.com/compare/book/45/03/16/" title="сравнение переводов, параллельные ссылки">16</a></sup> Chunki hasadgo‘ylik va xudbinlik bor joyda janjal va yovuzlik hukm suradi.</div>
  <div id="17"><sup><a href="https://www.kitobook.com/compare/book/45/03/17/" title="сравнение переводов, параллельные ссылки">17</a></sup> Xudodan kelgan donolik esa, avvalo pokdir. Shuningdek, bu asl donolik tinchliksevar, muloyim, haqiqatga bo‘ysunadigan, mehr–shafqatli, xayrli ishlarga boy, tarafkashlik qilmaydigan, o‘ta samimiydir.</div>
  <div id="18"><sup><a href="https://www.kitobook.com/compare/book/45/03/18/" title="сравнение переводов, параллельные ссылки">18</a></sup> Tinchlik o‘rnatuvchilar tinchlikni ekib, solihlikni o‘rib oladilar.</div>
</div>