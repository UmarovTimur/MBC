<div itemprop="articleBody" class="text">
  <div id="1"><sup><a href="https://www.kitobook.com/compare/book/31/01/1/" title="сравнение переводов, параллельные ссылки">1</a></sup> Quyidagilar Obodiyoning bashoratidir. Egamiz elchi yuborib barcha xalqlarga, Quyidagi xabarini yetkazdi bizga: “Tayyorlaninglar! Qani, kelinglar, Edomga qarshi urushga boraylik!” Edom xalqi haqida Egamiz Rabbiy quyidagilarni aytmoqda:</div>
  <div id="2"><sup><a href="https://www.kitobook.com/compare/book/31/01/2/" title="сравнение переводов, параллельные ссылки">2</a></sup> “Ey, Edom xalqi, xalqlarning orasida Men eng arzimas qilib qo‘yaman sizni, Hamma sizlardan nafratlanadi.</div>
  <div id="3"><sup><a href="https://www.kitobook.com/compare/book/31/01/3/" title="сравнение переводов, параллельные ссылки">3</a></sup> Takabburligingiz sizlarni aldadi. Qoyadagi qo‘rg‘ondir poytaxtingiz, Baland tepalikdadir uylaringiz, Shuning uchun aytasiz o‘zingizcha: ‘Kim bizlarni tushira olar yerga?!’</div>
  <div id="4"><sup><a href="https://www.kitobook.com/compare/book/31/01/4/" title="сравнение переводов, параллельные ссылки">4</a></sup> Burgutday baland parvoz qilsangiz ham, Iningiz yulduzlar orasida bo‘lsa ham, Sizlarni tortib tushiraman pastga, — deb aytmoqda Egamiz. —</div>
  <div id="5"><sup><a href="https://www.kitobook.com/compare/book/31/01/5/" title="сравнение переводов, параллельные ссылки">5</a></sup> O‘g‘rilaru bosqinchilar tunda kelsa, Faqat o‘zi xohlagan buyumlarni oladi–ku! Uzum hosilingizni yig‘uvchilar ham Ozgina bo‘lsa–da, uzum qoldiradi–ku! Dushmanlaringiz esa sizni tamoman yo‘q qiladi!</div>
  <div id="6"><sup><a href="https://www.kitobook.com/compare/book/31/01/6/" title="сравнение переводов, параллельные ссылки">6</a></sup> Ey Esovning avlodi — Edom, Hamma narsangizni talon–taroj qilishar, Qadrli buyumlaringizni topib, tortib olishar.</div>
  <div id="7"><sup><a href="https://www.kitobook.com/compare/book/31/01/7/" title="сравнение переводов, параллельные ссылки">7</a></sup> Barcha ittifoqchilaringiz sizga qarshi chiqib, Sizni o‘z yurtingizdan haydab yuborar. Tinchlik va’da qilib aldaydi ular, Ammo sizlarni mag‘lub qilarlar. Sizlarga tuzoq qo‘yar noningizni yeganlar. Sizlar esa buni bilmay qolasizlar.”</div>
  <div id="8"><sup><a href="https://www.kitobook.com/compare/book/31/01/8/" title="сравнение переводов, параллельные ссылки">8</a></sup> Egamiz shunday aytmoqda: “Ey Edom xalqi, hukm qilinadigan kunda, Men donishmandlaringni halok qilurman, Esov tog‘idagi aql–idroklilarin yo‘q qilurman.</div>
  <div id="9"><sup><a href="https://www.kitobook.com/compare/book/31/01/9/" title="сравнение переводов, параллельные ссылки">9</a></sup> Ey Temon shahri, jangchilaring dahshatga tushar, Esov tog‘idagi har bir inson yo‘q qilinar.</div>
  <div id="10"><sup><a href="https://www.kitobook.com/compare/book/31/01/10/" title="сравнение переводов, параллельные ссылки">10</a></sup> Qondoshingiz Yoqub avlodiga zulm qilib, Ularni o‘ldirdingiz. Shu bois to abad sharmanda bo‘lib, Butunlay halok bo‘lasiz.</div>
  <div id="11"><sup><a href="https://www.kitobook.com/compare/book/31/01/11/" title="сравнение переводов, параллельные ссылки">11</a></sup> Ularning boyliklarin begonalar olib ketgan kun Sizlar bir chetda qarab turdingiz. Yot xalqlar Quddus shahriga kirib, Shahar uchun qur’a tashlaganlarida, Sizlar ham ular kabi yovuz ishlar qildingiz.</div>
  <div id="12"><sup><a href="https://www.kitobook.com/compare/book/31/01/12/" title="сравнение переводов, параллельные ссылки">12</a></sup> Qondoshlaringizga kelgan baxtsizlikni ko‘rib, Xushnud bo‘lmasligingiz kerak edi. Yahudo xalqi xarob bo‘lgan kun Sevinmasligingiz kerak edi. Boshlariga tushgan kulfatni ko‘rib, Mazax qilmasligingiz kerak edi.</div>
  <div id="13"><sup><a href="https://www.kitobook.com/compare/book/31/01/13/" title="сравнение переводов, параллельные ссылки">13</a></sup> Mening xalqimga falokat kelgan kuni Shahar darvozalaridan kirmasligingiz kerak edi. Yahudo xalqining boshiga falokat tushgan kuni, Xushnud bo‘lganlarga qo‘shilmasligingiz kerak edi. Ularning boshiga falokat tushgan kuni, Buyumlarini o‘ljaga olmasligingiz kerak edi.</div>
  <div id="14"><sup><a href="https://www.kitobook.com/compare/book/31/01/14/" title="сравнение переводов, параллельные ссылки">14</a></sup> Qochib ketayotganlarni kutib chorrahalarda, Pistirmalar qo‘ymasligingiz kerak edi. O‘sha kulfat kuni tirik qolganlarni Dushman qo‘liga bermasligingiz kerak edi.</div>
  <div id="15"><sup><a href="https://www.kitobook.com/compare/book/31/01/15/" title="сравнение переводов, параллельные ссылки">15</a></sup> Men, Egangiz, barcha xalqlarni hukm qiladigan kun yaqinlashib qoldi. Ey, Edom xalqi! Nima qilgan bo‘lsangiz boshqalarga O‘zingiz ham tusharsiz o‘sha ko‘yga, Qilmishlaringiz qaytar o‘z boshingizga.</div>
  <div id="16"><sup><a href="https://www.kitobook.com/compare/book/31/01/16/" title="сравнение переводов, параллельные ссылки">16</a></sup> Ey, Yahudo xalqi, muqaddas tog‘imda G‘azab sharobin ichib bo‘ldingiz. Shu singari barcha xalqlar ham Shu sharobdan to‘xtamasdan icharlar. Hech qachon yer yuziga kelmagan kabi, Ichib–ichib, yo‘q bo‘lib ketarlar.</div>
  <div id="17"><sup><a href="https://www.kitobook.com/compare/book/31/01/17/" title="сравнение переводов, параллельные ссылки">17</a></sup> Lekin Sion tog‘ida najot toparlar Isroil xalqining omon qolganlari. Bu tog‘ muqaddas bo‘lar. Yoqub nasli haydab chiqarar yovlarini, Uning mulkini tortib olganlarni, Va yana egallar o‘z yerlarini.</div>
  <div id="18"><sup><a href="https://www.kitobook.com/compare/book/31/01/18/" title="сравнение переводов, параллельные ссылки">18</a></sup> Yoqub avlodi bo‘lur olovday, Yusufning avlodi bir alangaday. Esovning avlodi esa Bo‘lib qolar quruq poyaday. Yoqub va Yusufning avlodlari Esovning avlodini yondirar, Yondirib, ularni yo‘q qilar. Esov avlodidan tirik qolmas hech biri.” Zotan, bu so‘zlarni Egamiz aytdi.</div>
  <div id="19"><sup><a href="https://www.kitobook.com/compare/book/31/01/19/" title="сравнение переводов, параллельные ссылки">19</a></sup> Nagav cho‘lida yashaydigan Isroil xalqi Esov tog‘ini egallab oladi, Yahudo qir etaklarida yashaydiganlar esa Filistlarning yerlariga egalik qiladi. Isroil xalqi Efrayim yerlarini va Samariya shahrini qo‘lga kiritadi, Benyamin avlodi esa Giladga egalik qiladi. </div>
  <div id="20"><sup><a href="https://www.kitobook.com/compare/book/31/01/20/" title="сравнение переводов, параллельные ссылки">20</a></sup> Shimoliy Isroildan asirlikka olib ketilganlar qaytib keladi. Ular shimoldagi Zorafatgacha bo‘lgan shimoliy Kan’on yerlarini oladilar. Quddusdan Safaradga asirlikka olib ketilganlar esa Nagav cho‘lidagi shaharlarni qo‘lga kiritadilar. </div>
  <div id="21"><sup><a href="https://www.kitobook.com/compare/book/31/01/21/" title="сравнение переводов, параллельные ссылки">21</a></sup> G‘oliblar Sion tog‘iga chiqadilar. O‘sha yerda turib, Esov tog‘i ustidan hukmronlik qiladilar. Egamizning O‘zi shoh bo‘ladi.</div>
</div>