<div itemprop="articleBody" class="text">
  <div id="1"><sup><a href="https://www.kitobook.com/compare/book/44/10/1/" title="сравнение переводов, параллельные ссылки">1</a></sup> Qaysariyada Korniliy degan bir odam bor edi. U Rim armiyasidagi “Italiya” nomli polkda yuzboshi edi.</div>
  <div id="2"><sup><a href="https://www.kitobook.com/compare/book/44/10/2/" title="сравнение переводов, параллельные ссылки">2</a></sup> Korniliy taqvodor odam bo‘lib, uning o‘zi ham, oilasi ham Xudodan qo‘rqardi. U kambag‘al yahudiylarga ko‘p sadaqa berar, doimo Xudoga ibodat qilardi.</div>
  <div id="3"><sup><a href="https://www.kitobook.com/compare/book/44/10/3/" title="сравнение переводов, параллельные ссылки">3</a></sup> Bir kuni soat uchlarda unga vahiy keldi. Xudoning farishtasi kirib kelayotganini u aniq ko‘rdi. Farishta: “Korniliy!” deb chaqirdi.</div>
  <div id="4"><sup><a href="https://www.kitobook.com/compare/book/44/10/4/" title="сравнение переводов, параллельные ссылки">4</a></sup> Korniliy qo‘rquv ichida unga tikilib qarab: — Labbay, Hazrat! — dedi. Farishta unga shunday dedi: — Sening ibodatlaring va sadaqalaring Xudoga ma’qul bo‘ldi.</div>
  <div id="5"><sup><a href="https://www.kitobook.com/compare/book/44/10/5/" title="сравнение переводов, параллельные ссылки">5</a></sup> Endi Yaffaga odam yuborib, Shimo‘n degan odamni chaqirtirib kel. Uning ikkinchi ismi Butrus.</div>
  <div id="6"><sup><a href="https://www.kitobook.com/compare/book/44/10/6/" title="сравнение переводов, параллельные ссылки">6</a></sup> Butrus bir ko‘nchining uyida mehmon bo‘lib turibdi. U ko‘nchining ismi ham Shimo‘n. Ko‘nchi Shimo‘nning uyi dengiz bo‘yida.</div>
  <div id="7"><sup><a href="https://www.kitobook.com/compare/book/44/10/7/" title="сравнение переводов, параллельные ссылки">7</a></sup> Korniliyga gapirgan farishta ketdi. Korniliy xizmatkorlaridan ikkitasini va unga xizmat qiladigan taqvodor, ishonchli bir askarini chaqirdi.</div>
  <div id="8"><sup><a href="https://www.kitobook.com/compare/book/44/10/8/" title="сравнение переводов, параллельные ссылки">8</a></sup> Ro‘y bergan hodisani ularga aytib berib, ularni Yaffaga jo‘natdi.</div>
  <div id="9"><sup><a href="https://www.kitobook.com/compare/book/44/10/9/" title="сравнение переводов, параллельные ссылки">9</a></sup> Keyingi kun tush paytida ular yo‘lda davom etib, shaharga yaqinlashganlarida, Butrus ibodat qilgani tomga chiqqan edi.</div>
  <div id="10"><sup><a href="https://www.kitobook.com/compare/book/44/10/10/" title="сравнение переводов, параллельные ссылки">10</a></sup> U ochqab, biron narsa tanovul qilgisi keldi. Ovqat tayyorlanayotganda, Butrusga vahiy keldi.</div>
  <div id="11"><sup><a href="https://www.kitobook.com/compare/book/44/10/11/" title="сравнение переводов, параллельные ссылки">11</a></sup> U osmon ochilganini, katta dasturxonga o‘xshash bir narsa to‘rt burchagidan osilgan holda yerga tushib kelayotganini ko‘rdi.</div>
  <div id="12"><sup><a href="https://www.kitobook.com/compare/book/44/10/12/" title="сравнение переводов, параллельные ссылки">12</a></sup> Uning ichida turli hayvonlar, sudralib yuruvchilar va qushlar bor edi.</div>
  <div id="13"><sup><a href="https://www.kitobook.com/compare/book/44/10/13/" title="сравнение переводов, параллельные ссылки">13</a></sup> Shu payt u: “O‘rningdan tur, Butrus, so‘yib yegin”, degan ovozni eshitdi.</div>
  <div id="14"><sup><a href="https://www.kitobook.com/compare/book/44/10/14/" title="сравнение переводов, параллельные ссылки">14</a></sup> Ammo Butrus dedi: — Aslo unday qilmayman, Egam! Men hech qachon xarom yoki nopok narsalarni yemaganman!</div>
  <div id="15"><sup><a href="https://www.kitobook.com/compare/book/44/10/15/" title="сравнение переводов, параллельные ссылки">15</a></sup> O‘sha ovoz yana Butrusga: “Xudo halol deb aytgan narsalarni sen xarom demagin”, deya gapirdi.</div>
  <div id="16"><sup><a href="https://www.kitobook.com/compare/book/44/10/16/" title="сравнение переводов, параллельные ссылки">16</a></sup> Bu suhbat uch marta takrorlandi. Shunda dasturxon birdan osmonga olindi.</div>
  <div id="17"><sup><a href="https://www.kitobook.com/compare/book/44/10/17/" title="сравнение переводов, параллельные ссылки">17</a></sup> Butrus, bu vahiyning ma’nosi nima ekan, deb esankirab turganda, Korniliy yuborgan odamlar kelib qoldilar. Ular ko‘nchi Shimo‘nning uyi qayerdaligini bilib olib, darvoza oldida turgan edilar.</div>
  <div id="18"><sup><a href="https://www.kitobook.com/compare/book/44/10/18/" title="сравнение переводов, параллельные ссылки">18</a></sup> Ular chaqirib: — Shimo‘n degan mehmon shu yerdami? — deb so‘radilar. — Uning ikkinchi ismi Butrus.</div>
  <div id="19"><sup><a href="https://www.kitobook.com/compare/book/44/10/19/" title="сравнение переводов, параллельные ссылки">19</a></sup> Butrus hali ham vahiy haqida o‘ylab o‘tirgan edi. Shunda Muqaddas Ruh unga shunday dedi: — Qara, uchta odam seni izlab keldi.</div>
  <div id="20"><sup><a href="https://www.kitobook.com/compare/book/44/10/20/" title="сравнение переводов, параллельные ссылки">20</a></sup> Endi o‘rningdan tur, pastga tush, hech ikkilanmay ular bilan birga bor. Ularni Men jo‘natganman.</div>
  <div id="21"><sup><a href="https://www.kitobook.com/compare/book/44/10/21/" title="сравнение переводов, параллельные ссылки">21</a></sup> Shunday qilib, Butrus pastga tushib, ularga dedi: — Sizlar izlayotgan odam menman. Nima sababdan keldingizlar?</div>
  <div id="22"><sup><a href="https://www.kitobook.com/compare/book/44/10/22/" title="сравнение переводов, параллельные ссылки">22</a></sup> — Bizni yuzboshi Korniliy jo‘natdi, — deb javob berdi ular. — U solih, Xudodan qo‘rqadigan odam, butun yahudiy xalqi orasida katta obro‘ga ega. Xudoning farishtasi unga: “Butrusni uyingga taklif qil, uning aytganlarini eshitgin”, deb aytibdi.</div>
  <div id="23"><sup><a href="https://www.kitobook.com/compare/book/44/10/23/" title="сравнение переводов, параллельные ссылки">23</a></sup> Shundan keyin Butrus ularni ichkariga taklif qilib, mehmon qildi. Keyingi kuni Butrus ular bilan birga yo‘lga otlandi. Yaffalik ba’zi imonlilar Butrus bilan birga ketdilar.</div>
  <div id="24"><sup><a href="https://www.kitobook.com/compare/book/44/10/24/" title="сравнение переводов, параллельные ссылки">24</a></sup> Ertasi kuni ular Qaysariyaga kirib keldilar. Korniliy ularni kutayotgan edi. U qarindoshlari va yaqin do‘stlarini taklif qilgan edi.</div>
  <div id="25"><sup><a href="https://www.kitobook.com/compare/book/44/10/25/" title="сравнение переводов, параллельные ссылки">25</a></sup> Butrus uyga kirib, Korniliyga ro‘para keldi. Shunda Korniliy Butrusning oyoqlariga bosh urib, unga ta’zim qildi.</div>
  <div id="26"><sup><a href="https://www.kitobook.com/compare/book/44/10/26/" title="сравнение переводов, параллельные ссылки">26</a></sup> Ammo Butrus unga: — O‘rningdan tur, men ham bir bandaman, — deb uni turg‘izib qo‘ydi.</div>
  <div id="27"><sup><a href="https://www.kitobook.com/compare/book/44/10/27/" title="сравнение переводов, параллельные ссылки">27</a></sup> Butrus u bilan gaplasharkan, ichkariga kirdi va u yerda bir talay odam to‘planganini ko‘rdi.</div>
  <div id="28"><sup><a href="https://www.kitobook.com/compare/book/44/10/28/" title="сравнение переводов, параллельные ссылки">28</a></sup> Butrus ularga shunday dedi: — O‘zlaringiz bilasizlarki, yahudiy odam boshqa xalqdan bo‘lgan odam bilan aloqa bog‘lashi, unikiga borishi qonunimizga xilofdir. Ammo Xudo endi menga hech bir kimsani xarom yoki nopok deb hisoblamaslikni ayon qildi.</div>
  <div id="29"><sup><a href="https://www.kitobook.com/compare/book/44/10/29/" title="сравнение переводов, параллельные ссылки">29</a></sup> Shuning uchun menga odam yuborganlaringizda, hech qanday e’tiroz bildirmay keldim. Endi bilsam bo‘ladimi, nima uchun meni chaqirtirdingizlar?</div>
  <div id="30"><sup><a href="https://www.kitobook.com/compare/book/44/10/30/" title="сравнение переводов, параллельные ссылки">30</a></sup> Korniliy shunday javob berdi: — To‘rt kun ilgari xuddi shu paytda — soat uchlarda uyimda ibodat qilayotgan edim. Birdan ro‘paramda oppoq kiyim kiygan bir odam paydo bo‘ldi.</div>
  <div id="31"><sup><a href="https://www.kitobook.com/compare/book/44/10/31/" title="сравнение переводов, параллельные ссылки">31</a></sup> U menga shunday dedi: “Korniliy, sening ibodating Xudoga yetib bordi, sadaqalaringni U ma’qul ko‘rdi.</div>
  <div id="32"><sup><a href="https://www.kitobook.com/compare/book/44/10/32/" title="сравнение переводов, параллельные ссылки">32</a></sup> Endi Yaffaga odam yuborib, Shimo‘n degan odamni chaqirtirib kel. Uning ikkinchi ismi Butrus. Butrus bir ko‘nchining uyida mehmon bo‘lib turibdi. U ko‘nchining ismi ham Shimo‘n. Ko‘nchi Shimo‘nning uyi dengiz bo‘yida.”</div>
  <div id="33"><sup><a href="https://www.kitobook.com/compare/book/44/10/33/" title="сравнение переводов, параллельные ссылки">33</a></sup> Shuning uchun darhol sizga odam yubordim, siz ham olijanoblik qilib, keldingiz. Egamiz sizga aytishni buyurgan hamma narsani eshitish uchun endi hammamiz Xudoning huzurida to‘plandik.</div>
  <div id="34"><sup><a href="https://www.kitobook.com/compare/book/44/10/34/" title="сравнение переводов, параллельные ссылки">34</a></sup> Butrus ularga gapira boshladi: — Haqiqatan ham, Xudo tarafkashlik qilmasligini bilaman.</div>
  <div id="35"><sup><a href="https://www.kitobook.com/compare/book/44/10/35/" title="сравнение переводов, параллельные ссылки">35</a></sup> Har bir elatda Xudodan qo‘rqadigan va to‘g‘ri ishlarni qiladigan har bir odam Unga ma’quldir.</div>
  <div id="36"><sup><a href="https://www.kitobook.com/compare/book/44/10/36/" title="сравнение переводов, параллельные ссылки">36</a></sup> U Isroil xalqiga yuborgan xabarni bilasizlar. Tinchlik keltiradigan bu Xushxabarni Xudo Iso Masih orqali e’lon qildi. Iso Masih hammaning Rabbiysidir.</div>
  <div id="37"><sup><a href="https://www.kitobook.com/compare/book/44/10/37/" title="сравнение переводов, параллельные ссылки">37</a></sup> Yahudiya bo‘ylab nimalar yuz berganini bilasizlar. Bu hodisalarning hammasi Yahyoning cho‘mdirilish to‘g‘risidagi xabaridan keyin Jalilada boshlangan edi.</div>
  <div id="38"><sup><a href="https://www.kitobook.com/compare/book/44/10/38/" title="сравнение переводов, параллельные ссылки">38</a></sup> Xudo Nosiralik Isoni MuqaddasRuh va kuch–qudrat bilan qanday to‘ldirganini bilasizlar. Iso hamma yoqqa borib, yaxshi ishlar qildi, iblisning hukmronligidan azob chekkanlarni shifoladi, chunki Xudo U bilan edi.</div>
  <div id="39"><sup><a href="https://www.kitobook.com/compare/book/44/10/39/" title="сравнение переводов, параллельные ссылки">39</a></sup> U Yahudiya va Quddusda qilgan ishlarining hammasiga biz guvohmiz. Shundan keyin Isoni xochga mixlab, o‘ldirdilar.</div>
  <div id="40"><sup><a href="https://www.kitobook.com/compare/book/44/10/40/" title="сравнение переводов, параллельные ссылки">40</a></sup> Ammo Xudo Uni uchinchi kuni tiriltirib, zohir qildi.</div>
  <div id="41"><sup><a href="https://www.kitobook.com/compare/book/44/10/41/" title="сравнение переводов, параллельные ссылки">41</a></sup> Iso hammaga emas, faqat bizga zohir bo‘ldi. Chunki Xudo bizni Iso haqida guvohlik berishimiz uchun tanlagandi. Iso tirilgandan keyin biz U bilan yeb–ichdik.</div>
  <div id="42"><sup><a href="https://www.kitobook.com/compare/book/44/10/42/" title="сравнение переводов, параллельные ссылки">42</a></sup> U bizga: “Xalqlarga va’z qilib, guvohlik beringlar. O‘liklar va tiriklarni hukm qilish uchun Xudo Meni tayinlaganini ularga aytinglar.” — deb buyurdi.</div>
  <div id="43"><sup><a href="https://www.kitobook.com/compare/book/44/10/43/" title="сравнение переводов, параллельные ссылки">43</a></sup> Barcha payg‘ambarlar ham Iso to‘g‘risida guvohlik bergan edilar. Isoga ishongan har bir odamning gunohlari Uning nomi tufayli kechiriladi, deb aytgan edilar.</div>
  <div id="44"><sup><a href="https://www.kitobook.com/compare/book/44/10/44/" title="сравнение переводов, параллельные ссылки">44</a></sup> Butrus hamon gapirar ekan, uning so‘zlarini eshitayotganlarni Muqaddas Ruh qamrab oldi.</div>
  <div id="45"><sup><a href="https://www.kitobook.com/compare/book/44/10/45/" title="сравнение переводов, параллельные ссылки">45</a></sup> Xudo g‘ayriyahudiylarga ham Muqaddas Ruhni in’om qilib berganini Butrus bilan birga kelgan yahudiy imonlilar ko‘rib hayratda qoldilar.</div>
  <div id="46"><sup><a href="https://www.kitobook.com/compare/book/44/10/46/" title="сравнение переводов, параллельные ссылки">46</a></sup> Chunki g‘ayriyahudiylar noma’lum tilda gaplashib, Xudoni ulug‘layotganlarini ular eshitib turardilar. Shunda Butrus dedi:</div>
  <div id="47"><sup><a href="https://www.kitobook.com/compare/book/44/10/47/" title="сравнение переводов, параллельные ссылки">47</a></sup> — Bu odamlar, xuddi biz singari, Muqaddas Ruhni qabul qildilar. Shunday ekan, ularning suvga cho‘mdirilishiga kim to‘sqinlik qila oladi?!</div>
  <div id="48"><sup><a href="https://www.kitobook.com/compare/book/44/10/48/" title="сравнение переводов, параллельные ссылки">48</a></sup> Shunday qilib, Butrus ularga, Iso Masih nomi bilan suvga cho‘minglar, deb buyruq berdi. So‘ng ular Butrusdan bir necha kun qolishini iltimos qildilar.</div>
</div>