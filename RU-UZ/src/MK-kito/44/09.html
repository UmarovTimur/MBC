<div itemprop="articleBody" class="text">
  <div id="1"><sup><a href="https://www.kitobook.com/compare/book/44/09/1/" title="сравнение переводов, параллельные ссылки">1</a></sup> Shu orada Shoul Rabbimiz Isoning shogirdlariga qarshi qattiq o‘lim xavfini solib yurardi. U oliy ruhoniyning huzuriga borib,</div>
  <div id="2"><sup><a href="https://www.kitobook.com/compare/book/44/09/2/" title="сравнение переводов, параллельные ссылки">2</a></sup> Damashqdagi sinagogalarga xat yozib berishini so‘radi. U yerda erkak bo‘ladimi yoki ayolmi — Isoning yo‘lidan yuruvchilarni topib olsa, ularni bog‘lab Quddusga olib kelishga ijozat so‘ragan edi.</div>
  <div id="3"><sup><a href="https://www.kitobook.com/compare/book/44/09/3/" title="сравнение переводов, параллельные ссылки">3</a></sup> Shoul Damashqqa yaqinlashib qolganda, birdan osmondan bir nur uning yon–atrofini yoritib yubordi.</div>
  <div id="4"><sup><a href="https://www.kitobook.com/compare/book/44/09/4/" title="сравнение переводов, параллельные ссылки">4</a></sup> Shoul yerga yiqilib, shunday bir ovozni eshitdi: — Shoul, Shoul! Nega meni quvg‘in qilyapsan?</div>
  <div id="5"><sup><a href="https://www.kitobook.com/compare/book/44/09/5/" title="сравнение переводов, параллельные ссылки">5</a></sup> — Yo Hazratim! Sen kimsan? — deb so‘radi Shoul. — Sen quvg‘in qilayotgan Isoman, — degan javob keldi.</div>
  <div id="6"><sup><a href="https://www.kitobook.com/compare/book/44/09/6/" title="сравнение переводов, параллельные ссылки">6</a></sup> — Endi o‘rningdan tur, shaharga kir. Nima qilishing kerakligi senga o‘sha yerda aytiladi.</div>
  <div id="7"><sup><a href="https://www.kitobook.com/compare/book/44/09/7/" title="сравнение переводов, параллельные ссылки">7</a></sup> Shoulga hamroh bo‘lganlarning tillariga bir so‘z kelmay, to‘xtab qolgan edilar. Ular ovozni eshitardilar–u, ammo hech kimni ko‘rmasdilar.</div>
  <div id="8"><sup><a href="https://www.kitobook.com/compare/book/44/09/8/" title="сравнение переводов, параллельные ссылки">8</a></sup> Shoul yerdan turdi, ko‘zlarini ochdi, ammo hech narsani ko‘ra olmadi. Ular Shoulni qo‘lidan ushlab, Damashq shahriga olib bordilar.</div>
  <div id="9"><sup><a href="https://www.kitobook.com/compare/book/44/09/9/" title="сравнение переводов, параллельные ссылки">9</a></sup> Uch kungacha Shoulning ko‘zi ko‘rmadi, shu kunlar davomida u na yedi, na ichdi.</div>
  <div id="10"><sup><a href="https://www.kitobook.com/compare/book/44/09/10/" title="сравнение переводов, параллельные ссылки">10</a></sup> Damashqda Isoning Hananiya degan shogirdi bor edi. Rabbimiz Iso vahiyda unga zohir bo‘lib: “Hananiya!” deb chaqirdi. “Labbay, Rabbim!” deb javob berdi u.</div>
  <div id="11"><sup><a href="https://www.kitobook.com/compare/book/44/09/11/" title="сравнение переводов, параллельные ссылки">11</a></sup> Rabbimiz Iso Hananiyaga dedi: — O‘rningdan tur, To‘g‘ri deb ataluvchi ko‘chaga bor. Yahudoning uyidan Tarslik Shoul degan odamni so‘ra. Hozir u ibodat qilyapti.</div>
  <div id="12"><sup><a href="https://www.kitobook.com/compare/book/44/09/12/" title="сравнение переводов, параллельные ссылки">12</a></sup> Unga vahiy kelgan. Vahiyda u Hananiya degan odamning kelishini ko‘rgan. Uning ko‘zlari ochilishi uchun sen unga qo‘llaringni qo‘yasan.</div>
  <div id="13"><sup><a href="https://www.kitobook.com/compare/book/44/09/13/" title="сравнение переводов, параллельные ссылки">13</a></sup> Hananiya esa shunday javob berdi: — Yo Rabbim, men u odam haqida ko‘pchilikdan eshitgan edim. U Quddusdagi Sening azizlaringga ko‘p yomonlik qilgan ekan.</div>
  <div id="14"><sup><a href="https://www.kitobook.com/compare/book/44/09/14/" title="сравнение переводов, параллельные ссылки">14</a></sup> Bu yerda ham u Sening nomingni tiliga oladiganlarni qamash uchun bosh ruhoniylardan vakolat olibdi.</div>
  <div id="15"><sup><a href="https://www.kitobook.com/compare/book/44/09/15/" title="сравнение переводов, параллельные ссылки">15</a></sup> Rabbimiz Iso esa unga shunday dedi: — Boraver, u Mening tanlangan qurolimdir. U g‘ayriyahudiylar orasida, shohlar va Isroil xalqi orasida nomimni mashhur qiladi.</div>
  <div id="16"><sup><a href="https://www.kitobook.com/compare/book/44/09/16/" title="сравнение переводов, параллельные ссылки">16</a></sup> U Mening nomim haqi qanchalar azob chekishi kerakligini uning o‘ziga ko‘rsataman.</div>
  <div id="17"><sup><a href="https://www.kitobook.com/compare/book/44/09/17/" title="сравнение переводов, параллельные ссылки">17</a></sup> Shunday qilib, Hananiya borib, o‘sha uyga kirdi. U Shoulga qo‘lini qo‘yib, shunday dedi: — Birodarim Shoul! Yo‘lingda senga zohir bo‘lgan Rabbimiz Iso meni bu yerga yubordi, toki sening ko‘zlaring ochilsin, Muqaddas Ruhga to‘lgin.</div>
  <div id="18"><sup><a href="https://www.kitobook.com/compare/book/44/09/18/" title="сравнение переводов, параллельные ссылки">18</a></sup> Shu zahoti baliq tangachalariga o‘xshash narsa Shoulning ko‘zlaridan tushdi. U yana ko‘ra boshladi. U o‘rnidan turib, suvga cho‘mdirildi.</div>
  <div id="19"><sup><a href="https://www.kitobook.com/compare/book/44/09/19/" title="сравнение переводов, параллельные ссылки">19</a></sup> Ovqat yeb, quvvatga kirdi. Shoul bir necha kun Damashqdagi imonlilar bilan birga bo‘ldi.</div>
  <div id="20"><sup><a href="https://www.kitobook.com/compare/book/44/09/20/" title="сравнение переводов, параллельные ссылки">20</a></sup> U to‘g‘ri sinagogaga borib: “Iso Xudoning O‘g‘lidir”, deb va’z qila boshladi.</div>
  <div id="21"><sup><a href="https://www.kitobook.com/compare/book/44/09/21/" title="сравнение переводов, параллельные ссылки">21</a></sup> Uning va’zini eshitganlarning hammasi hayron bo‘lib, shunday deyishardi: “Bu — Quddusda Isoning nomini tilga olganlarga qirg‘in keltirgan odam emasmi? Uning bu yerga kelishdan maqsadi — odamlarni bosh ruhoniylar oldiga bog‘lab olib borish emasmikan?”</div>
  <div id="22"><sup><a href="https://www.kitobook.com/compare/book/44/09/22/" title="сравнение переводов, параллельные ссылки">22</a></sup> Ammo Shoulning va’zi tobora kuchli bo‘lib boraverdi. U Isoning Masih ekanini isbot etib, Damashqda yashaydigan yahudiylarni esankiratib qo‘ydi.</div>
  <div id="23"><sup><a href="https://www.kitobook.com/compare/book/44/09/23/" title="сравнение переводов, параллельные ссылки">23</a></sup> Bir qancha vaqt o‘tgandan keyin, yahudiylar Shoulni o‘ldirish uchun reja tuzdilar.</div>
  <div id="24"><sup><a href="https://www.kitobook.com/compare/book/44/09/24/" title="сравнение переводов, параллельные ссылки">24</a></sup> Shoul esa ularning rejasidan xabar topdi. Uni o‘ldirish uchun shahar darvozalarini kechayu kunduz qo‘riqlardilar.</div>
  <div id="25"><sup><a href="https://www.kitobook.com/compare/book/44/09/25/" title="сравнение переводов, параллельные ссылки">25</a></sup> Ammo Shoulning shogirdlari uni kechasi savatga solib, devorning ochiq joyidan tushirib yubordilar.</div>
  <div id="26"><sup><a href="https://www.kitobook.com/compare/book/44/09/26/" title="сравнение переводов, параллельные ссылки">26</a></sup> Shoul Quddusga borgandan keyin, Isoning u yerdagi shogirdlariga qo‘shilishga harakat qildi. Ammo shogirdlarning hammasi undan qo‘rqishardi. Shoul ham Isoning shogirdi bo‘lganiga ular ishonmadilar.</div>
  <div id="27"><sup><a href="https://www.kitobook.com/compare/book/44/09/27/" title="сравнение переводов, параллельные ссылки">27</a></sup> Shunda Barnabo Shoulni havoriylarning oldiga olib bordi. Shoul yo‘lda qanday qilib Rabbimiz Isoni ko‘rganini, Shoulga U qanday gapirganini, Shoul Damashqda qo‘rqmasdan Iso nomi bilan qanday va’z qilganini havoriylarga hikoya qilib berdi.</div>
  <div id="28"><sup><a href="https://www.kitobook.com/compare/book/44/09/28/" title="сравнение переводов, параллельные ссылки">28</a></sup> Shunday qilib, Shoul ular bilan qoldi va butun Quddus bo‘ylab qo‘rqmasdan Rabbimiz nomi bilan va’z qilib yurdi.</div>
  <div id="29"><sup><a href="https://www.kitobook.com/compare/book/44/09/29/" title="сравнение переводов, параллельные ссылки">29</a></sup> Shoul yunonzabon yahudiylar bilan ham suhbatlashib, ular bilan munozara qildi. Ammo ular Shoulni o‘ldirmoqchi bo‘ldilar.</div>
  <div id="30"><sup><a href="https://www.kitobook.com/compare/book/44/09/30/" title="сравнение переводов, параллельные ссылки">30</a></sup> Imonlilar bu to‘g‘rida xabar topib, Shoulni Qaysariyagacha olib keldilar, keyin uni Tarsga jo‘natdilar.</div>
  <div id="31"><sup><a href="https://www.kitobook.com/compare/book/44/09/31/" title="сравнение переводов, параллельные ссылки">31</a></sup> Butun Yahudiya, Jalila va Samariyadagi imonlilar jamoati tinchlikka erishib, kuchayib boraverdi. Jamoat Egamizdan qo‘rqib va Muqaddas Ruhdan madad olib, ko‘payib boraverdi.</div>
  <div id="32"><sup><a href="https://www.kitobook.com/compare/book/44/09/32/" title="сравнение переводов, параллельные ссылки">32</a></sup> Butrus hamma yoqni aylanib, imonlilarni ko‘rgani borardi. Bir safar u Lida shahrida yashaydigan Xudoning azizlari huzuriga tashrif buyurdi.</div>
  <div id="33"><sup><a href="https://www.kitobook.com/compare/book/44/09/33/" title="сравнение переводов, параллельные ссылки">33</a></sup> U yerda Butrus Yeney degan odam bilan uchrashib qoldi. Yeney shol bo‘lib, sakkiz yildan beri to‘shakdan tura olmas edi.</div>
  <div id="34"><sup><a href="https://www.kitobook.com/compare/book/44/09/34/" title="сравнение переводов, параллельные ссылки">34</a></sup> Butrus unga: — Yeney, Iso Masih senga shifo beryapti: o‘rningdan tur, to‘shagingni yig‘ib qo‘y! — dedi. Yeney shu zahoti o‘rnidan turib ketdi.</div>
  <div id="35"><sup><a href="https://www.kitobook.com/compare/book/44/09/35/" title="сравнение переводов, параллельные ссылки">35</a></sup> Butun Lida va Sharon aholisi Yeneyni ko‘rib, Rabbimiz Isoga yuz burdi.</div>
  <div id="36"><sup><a href="https://www.kitobook.com/compare/book/44/09/36/" title="сравнение переводов, параллельные ссылки">36</a></sup> Yaffa shahrida Isoning bir shogirdi bor edi. U ayolning ismi Tavita bo‘lib, yunonchada “ohu” deganidir. U xayrli ishlarga va sadaqa qilishga o‘zini bag‘ishlagan edi.</div>
  <div id="37"><sup><a href="https://www.kitobook.com/compare/book/44/09/37/" title="сравнение переводов, параллельные ссылки">37</a></sup> O‘sha paytda u kasal bo‘lib, vafot etdi. Uning jasadini yuvib, boloxonaga qo‘ydilar.</div>
  <div id="38"><sup><a href="https://www.kitobook.com/compare/book/44/09/38/" title="сравнение переводов, параллельные ссылки">38</a></sup> Lida shahri Yaffa shahriga yaqin edi. Shogirdlar Butrus u yerda ekanini eshitdilar va uning oldiga ikki kishini yuborib: “Iltimos, hayallamay biz tomonga kel”, deb xabar yubordilar.</div>
  <div id="39"><sup><a href="https://www.kitobook.com/compare/book/44/09/39/" title="сравнение переводов, параллельные ссылки">39</a></sup> Butrus o‘rnidan turdi–yu ular bilan ketdi. Butrus yetib kelgach, uni boloxonaga olib chiqdilar. Hamma bevalar Butrusning yonida yig‘lab turganlaricha, kamzullar va boshqa kiyimlarni ko‘rsatib: “Tavita tirikligida bularni tikkan edi”, derdilar.</div>
  <div id="40"><sup><a href="https://www.kitobook.com/compare/book/44/09/40/" title="сравнение переводов, параллельные ссылки">40</a></sup> Butrus ularni tashqariga chiqarib yubordi. Shundan keyin u tiz cho‘kib, ibodat qildi–da, jasadga o‘girilib: “Tavita, tur o‘rningdan!” dedi. Shunda Tavita ko‘zlarini ochdi, Butrusni ko‘rib, qaddini rostlab o‘tirdi.</div>
  <div id="41"><sup><a href="https://www.kitobook.com/compare/book/44/09/41/" title="сравнение переводов, параллельные ссылки">41</a></sup> Butrus qo‘lini Tavitaga uzatib, o‘rnidan turishiga yordamlashdi. Keyin Xudoning azizlarini va bevalarni chaqirib, tirilgan ayolni ko‘rsatdi.</div>
  <div id="42"><sup><a href="https://www.kitobook.com/compare/book/44/09/42/" title="сравнение переводов, параллельные ссылки">42</a></sup> Bu voqea butun Yaffaga ma’lum bo‘ldi va ko‘pchilik Rabbimiz Isoga imon keltirdi.</div>
  <div id="43"><sup><a href="https://www.kitobook.com/compare/book/44/09/43/" title="сравнение переводов, параллельные ссылки">43</a></sup> Butrus ancha vaqt Yaffa shahrida Shimo‘n degan bir ko‘nchining uyida turdi.</div>
</div>