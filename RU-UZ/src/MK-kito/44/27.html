<div itemprop="articleBody" class="text">
  <div id="1"><sup><a href="https://www.kitobook.com/compare/book/44/27/1/" title="сравнение переводов, параллельные ссылки">1</a></sup> Bizni dengiz orqali Italiyaga jo‘natishga qaror qildilar. Shundan keyin ular Pavlusni va boshqa ba’zi mahbuslarni Imperiya qo‘shinidagi Yuliy degan yuzboshiga topshirdilar.</div>
  <div id="2"><sup><a href="https://www.kitobook.com/compare/book/44/27/2/" title="сравнение переводов, параллельные ссылки">2</a></sup> Hammamiz Adramit shahridan kelgan kemaga o‘tirdik. Kema Asiya viloyatining bandargohlariga endi jo‘namoqchi bo‘lib turgan ekan. Biz yo‘lga tushdik. Salonikadan kelgan Makedoniyalik Aristarx degan odam bizga hamroh bo‘ldi.</div>
  <div id="3"><sup><a href="https://www.kitobook.com/compare/book/44/27/3/" title="сравнение переводов, параллельные ссылки">3</a></sup> Ertasi kuni biz Sidon shahriga yetib keldik. Yuliy Pavlusga yaxshi munosabatda bo‘ldi, shuning uchun do‘stlari oldiga borishga va kerakli narsalarni olishga ijozat berdi.</div>
  <div id="4"><sup><a href="https://www.kitobook.com/compare/book/44/27/4/" title="сравнение переводов, параллельные ссылки">4</a></sup> Biz u yerdan jo‘nab ketdik. Shamol bizga qarshi tomondan esayotgani uchun, Kipr orolini panalab suzib o‘tdik.</div>
  <div id="5"><sup><a href="https://www.kitobook.com/compare/book/44/27/5/" title="сравнение переводов, параллельные ссылки">5</a></sup> So‘ng Kilikiya va Pamfiliya viloyatlarining janub tomonidan suzib, Likiya viloyatidagi Mira shahriga keldik.</div>
  <div id="6"><sup><a href="https://www.kitobook.com/compare/book/44/27/6/" title="сравнение переводов, параллельные ссылки">6</a></sup> Yuzboshi u yerda Aleksandriyadan Italiyaga suzib ketadigan kemani topdi va bizni unga o‘tqazdi.</div>
  <div id="7"><sup><a href="https://www.kitobook.com/compare/book/44/27/7/" title="сравнение переводов, параллельные ссылки">7</a></sup> Biz bir necha kun sekin suzib, nihoyat qiyinchiliklar bilan Knidus shahriga yetib keldik. Shamol bizga qarshi esayotgani uchun Salmon yarim orolining yonidan o‘tib, Krit orolini panalab suza boshladik.</div>
  <div id="8"><sup><a href="https://www.kitobook.com/compare/book/44/27/8/" title="сравнение переводов, параллельные ссылки">8</a></sup> Orolning qirg‘og‘i bo‘ylab mashaqqatlar bilan Go‘zal Bandargohlar degan joyga yetib keldik. Bu joy Laseya shahri yaqinida joylashgan.</div>
  <div id="9"><sup><a href="https://www.kitobook.com/compare/book/44/27/9/" title="сравнение переводов, параллельные ссылки">9</a></sup> Biz ancha vaqt o‘sha yerda qoldik. Hatto Poklanish kuni ham o‘tdi, suzish xavfli bo‘lib qoldi. Pavlus kemachilarga maslahat berdi:</div>
  <div id="10"><sup><a href="https://www.kitobook.com/compare/book/44/27/10/" title="сравнение переводов, параллельные ссылки">10</a></sup> — Janoblar! Ko‘rib turibman, bu yerdan suzib ketadigan bo‘lsak, nafaqat yukimiz va kemamiz, balki jonimiz ham xavf ostida qoladi, og‘ir halokatga uchraymiz.</div>
  <div id="11"><sup><a href="https://www.kitobook.com/compare/book/44/27/11/" title="сравнение переводов, параллельные ссылки">11</a></sup> Lekin yuzboshi Pavlusning maslahatiga quloq solmay, kema darg‘asi va kema egasining gapiga kirdi.</div>
  <div id="12"><sup><a href="https://www.kitobook.com/compare/book/44/27/12/" title="сравнение переводов, параллельные ссылки">12</a></sup> Qishni o‘tkazish uchun bandargoh yaxshi sharoitga ega emas edi. Shuning uchun deyarli hamma u yerdan dengizga chiqishga, qanday qilib bo‘lsa ham Finikka yetib olib, qishni o‘sha yerda o‘tkazishga rozi edi. Finik Krit orolidagi bandargoh bo‘lib, janubi–g‘arb va shimoli–g‘arb tomonlardan esadigan shamollardan panada edi.</div>
  <div id="13"><sup><a href="https://www.kitobook.com/compare/book/44/27/13/" title="сравнение переводов, параллельные ссылки">13</a></sup> Janubdan mayin shabada esa boshlaganda, ular: “Niyatimiz amalga oshadigan bo‘ldi”, deb o‘yladilar. Shuning uchun ular langarni ko‘tarib, Krit oroli bo‘ylab, qirg‘oqqa yaqin suza boshladilar.</div>
  <div id="14"><sup><a href="https://www.kitobook.com/compare/book/44/27/14/" title="сравнение переводов, параллельные ссылки">14</a></sup> Ammo ko‘p o‘tmay orol tomondan nihoyatda kuchli bo‘ron ko‘tarildi. Bu “Shimoli– sharq” bo‘roni deb aytilardi.</div>
  <div id="15"><sup><a href="https://www.kitobook.com/compare/book/44/27/15/" title="сравнение переводов, параллельные ссылки">15</a></sup> Bo‘ron kemaga shunday urildiki, natijada kema shamolga qarshi suzolmay qoldi. Shundan keyin o‘zimizni to‘lqinlarga topshirib, shamol yo‘nalishi bo‘ylab suzib ketdik.</div>
  <div id="16"><sup><a href="https://www.kitobook.com/compare/book/44/27/16/" title="сравнение переводов, параллельные ссылки">16</a></sup> Biz Kavda degan orolchani panalab o‘tdik. Kemaning qayiqchasini zo‘rg‘a ushlab qoldik.</div>
  <div id="17"><sup><a href="https://www.kitobook.com/compare/book/44/27/17/" title="сравнение переводов, параллельные ссылки">17</a></sup> Dengizchilar qayiqni yuqoriga ko‘tarib oldilar. Keyin esa kema parchalanib ketmasin, deb uni ostidan arqonlar bilan mahkam bog‘ladilar. Ular: “Surtis atroflarida qumga o‘tirib qolmasak edi”, deb qo‘rqib, tezlikni kamaytiradigan langarni tushirdilar va kemani shamol yo‘nalishiga qo‘yib berdilar.</div>
  <div id="18"><sup><a href="https://www.kitobook.com/compare/book/44/27/18/" title="сравнение переводов, параллельные ссылки">18</a></sup> Quturgan bo‘ron davom etardi. Ertasi kuni ular kemadan yuklarni uloqtira boshladilar.</div>
  <div id="19"><sup><a href="https://www.kitobook.com/compare/book/44/27/19/" title="сравнение переводов, параллельные ссылки">19</a></sup> Uchinchi kuni esa o‘z qo‘llari bilan kemaning asbob–uskunalarini dengizga otdilar.</div>
  <div id="20"><sup><a href="https://www.kitobook.com/compare/book/44/27/20/" title="сравнение переводов, параллельные ссылки">20</a></sup> Bir necha kun biz na quyoshni, na yulduzlarni ko‘rdik. Bo‘ron quturgani sari, qutulishimizga bo‘lgan umid so‘nib borardi.</div>
  <div id="21"><sup><a href="https://www.kitobook.com/compare/book/44/27/21/" title="сравнение переводов, параллельные ссылки">21</a></sup> Hech kim uzoq vaqt biron narsa tanovul qilmadi. Shunda Pavlus ularning o‘rtasiga chiqib, shunday dedi: — Janoblar! Agar mening gaplarimga quloq solib, Kiprdan ketmaganlaringizda edi, biz mana shu zararga va og‘ir halokatlarga duchor bo‘lmasdik.</div>
  <div id="22"><sup><a href="https://www.kitobook.com/compare/book/44/27/22/" title="сравнение переводов, параллельные ссылки">22</a></sup> Endi sizlarga maslahatim shu: dadil bo‘linglar! Oramizdan hech kim nobud bo‘lmaydi, faqat kemadan mahrum bo‘lamiz, xolos.</div>
  <div id="23"><sup><a href="https://www.kitobook.com/compare/book/44/27/23/" title="сравнение переводов, параллельные ссылки">23</a></sup> Men mansub bo‘lgan va men sajda qiladigan Xudoyim o‘tgan kuni mening oldimga O‘z farishtasini yubordi.</div>
  <div id="24"><sup><a href="https://www.kitobook.com/compare/book/44/27/24/" title="сравнение переводов, параллельные ссылки">24</a></sup> Farishta menga shunday dedi: “Qo‘rqma, Pavlus, sen Qaysar huzurida bo‘lishing kerak. Sen bilan birga kemada suzib ketayotganlarga Xudo hayot bag‘ishladi.”</div>
  <div id="25"><sup><a href="https://www.kitobook.com/compare/book/44/27/25/" title="сравнение переводов, параллельные ссылки">25</a></sup> Shuning uchun, birodarlar, dadil bo‘linglar, chunki Xudoga ishonaman: hammasi menga aytilganiday bo‘ladi.</div>
  <div id="26"><sup><a href="https://www.kitobook.com/compare/book/44/27/26/" title="сравнение переводов, параллельные ссылки">26</a></sup> Biz biron orolga albatta tushamiz.”</div>
  <div id="27"><sup><a href="https://www.kitobook.com/compare/book/44/27/27/" title="сравнение переводов, параллельные ссылки">27</a></sup> O‘n to‘rtinchi kuni kechasi biz O‘rta yer dengizida shamol yo‘nalishi bo‘ylab suzayotgan edik. Taxminan tun yarmida dengizchilar quruqlikka yaqinlashib qolganimizni payqab qoldilar.</div>
  <div id="28"><sup><a href="https://www.kitobook.com/compare/book/44/27/28/" title="сравнение переводов, параллельные ссылки">28</a></sup> Ular chuqurlikni o‘lchagan edilar, yigirma quloch chiqdi. Bir oz nariroqni o‘lchagan edilar, o‘n besh quloch chiqdi.</div>
  <div id="29"><sup><a href="https://www.kitobook.com/compare/book/44/27/29/" title="сравнение переводов, параллельные ссылки">29</a></sup> Ular: “Kema qoyalarga borib uriladi”, deb qo‘rqib ketganlari uchun, kemaning ortidan to‘rtta langarni tushirdilar va tezroq tong otsin, deb Xudoga astoydil iltijo qildilar.</div>
  <div id="30"><sup><a href="https://www.kitobook.com/compare/book/44/27/30/" title="сравнение переводов, параллельные ссылки">30</a></sup> Shu orada dengizchilarning ba’zilari kemadan qochib chiqishga urindilar. Ular qayiqni suvga tushirib, o‘zlarini xuddi kemaning old tomonidan langar tushirmoqchi bo‘lganday ko‘rsatdilar.</div>
  <div id="31"><sup><a href="https://www.kitobook.com/compare/book/44/27/31/" title="сравнение переводов, параллельные ссылки">31</a></sup> Pavlus yuzboshi bilan askarlarga shunday dedi: — Bu odamlar kemada qolmas ekanlar, bilib qo‘yinglar, sizlar ham o‘zlaringizni qutqara olmaysizlar.</div>
  <div id="32"><sup><a href="https://www.kitobook.com/compare/book/44/27/32/" title="сравнение переводов, параллельные ссылки">32</a></sup> Askarlar qayiq bog‘langan arqonni kesdilar va qayiqni suvga tushirib yubordilar.</div>
  <div id="33"><sup><a href="https://www.kitobook.com/compare/book/44/27/33/" title="сравнение переводов, параллельные ссылки">33</a></sup> Tong otishi bilan, Pavlus ulardan tamaddi qilib olishlarini iltimos qildi: — Bugun o‘n to‘rt kundirki, sizlar xavotirlikda bo‘lib, hech narsa yemadingizlar.</div>
  <div id="34"><sup><a href="https://www.kitobook.com/compare/book/44/27/34/" title="сравнение переводов, параллельные ссылки">34</a></sup> Yolvoraman: biroz tamaddi qilib olinglar, bu tirik qolishingiz uchun kerak. Boshingizdan biron tola soch ham tushmaydi.</div>
  <div id="35"><sup><a href="https://www.kitobook.com/compare/book/44/27/35/" title="сравнение переводов, параллельные ссылки">35</a></sup> Pavlus shu so‘zlarni aytib bo‘lgach, nonni oldi va hammaning ko‘z o‘ngida Xudoga shukrona aytdi. So‘ngra nonni sindirib, yeya boshladi.</div>
  <div id="36"><sup><a href="https://www.kitobook.com/compare/book/44/27/36/" title="сравнение переводов, параллельные ссылки">36</a></sup> Boshqalar ham dadillanib, ovqatlana boshladilar.</div>
  <div id="37"><sup><a href="https://www.kitobook.com/compare/book/44/27/37/" title="сравнение переводов, параллельные ссылки">37</a></sup> Kemada jami 276 kishi bor edi.</div>
  <div id="38"><sup><a href="https://www.kitobook.com/compare/book/44/27/38/" title="сравнение переводов, параллельные ссылки">38</a></sup> Ular to‘yib olgach, bug‘doyning hammasini dengizga tashlab, kemani yengillashtirdilar.</div>
  <div id="39"><sup><a href="https://www.kitobook.com/compare/book/44/27/39/" title="сравнение переводов, параллельные ссылки">39</a></sup> Tong otganda, dengizchilar qirg‘oqni taniy olmadilar. Ammo qirg‘oqdagi qumli qo‘ltiqni payqadilar. Agar imkoni bo‘lsa, kemani o‘sha yerda qirg‘oqqa to‘xtatamiz, deb qaror qildilar.</div>
  <div id="40"><sup><a href="https://www.kitobook.com/compare/book/44/27/40/" title="сравнение переводов, параллельные ссылки">40</a></sup> So‘ng langarlarni kesib, dengizga tushirib yubordilar. Ayni paytda eshkaklarni mahkam bog‘lab turgan arqonlarni yechdilar. Shundan keyin oldingi yelkanni shamolga qaratib, qirg‘oqqa suzib ketdilar.</div>
  <div id="41"><sup><a href="https://www.kitobook.com/compare/book/44/27/41/" title="сравнение переводов, параллельные ссылки">41</a></sup> Lekin kema sayoz joyga urilib, qumga o‘tirib qoldi. Oqibatda kemaning old qismi qumga tiqilib, qimirlamay qoldi. Kemaning orqa qismi esa to‘lqinlar shiddatidan parcha–parcha bo‘lib ketdi.</div>
  <div id="42"><sup><a href="https://www.kitobook.com/compare/book/44/27/42/" title="сравнение переводов, параллельные ссылки">42</a></sup> Shunda askarlar: “Mahbuslar suzib, qutulib ketmasin”, deya ularni o‘ldirmoqchi bo‘ldilar.</div>
  <div id="43"><sup><a href="https://www.kitobook.com/compare/book/44/27/43/" title="сравнение переводов, параллельные ссылки">43</a></sup> Ammo yuzboshi Pavlusni qutqarmoqchi bo‘lib, askarlarni bu niyatlaridan qaytardi. Ularga shunday buyruq berdi: “Suzishni biladiganlar birinchi bo‘lib kemadan sakrasin va qirg‘oqqa suzib borsin,</div>
  <div id="44"><sup><a href="https://www.kitobook.com/compare/book/44/27/44/" title="сравнение переводов, параллельные ссылки">44</a></sup> qolganlar esa taxtalarni yoki kemaning biron siniq bo‘lagini olib, ularning ortidan ergashsinlar.” Shu yo‘sin hammalari eson–omon qirg‘oqqa yetib oldilar.</div>
</div>