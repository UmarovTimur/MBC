<div itemprop="articleBody" class="text">
  <div id="1"><sup><a href="https://www.kitobook.com/compare/book/44/23/1/" title="сравнение переводов, параллельные ссылки">1</a></sup> Pavlus Oliy kengash a’zolariga diqqat bilan qarab shunday dedi: — Birodarlar! Shu kungacha men Xudo oldida toza vijdon bilan yashadim.</div>
  <div id="2"><sup><a href="https://www.kitobook.com/compare/book/44/23/2/" title="сравнение переводов, параллельные ссылки">2</a></sup> Oliy ruhoniy Hananiya Pavlusning yonida turganlarga: “Uning og‘ziga uringlar!” deb buyurdi.</div>
  <div id="3"><sup><a href="https://www.kitobook.com/compare/book/44/23/3/" title="сравнение переводов, параллельные ссылки">3</a></sup> Pavlus unga dedi: — Xudo albatta seni uradi, ey oqlangan devor! Sen qonunga ko‘ra meni hukm qilgani o‘tiribsan. Endi qonunni buzib, meni urishga amr beryapsanmi?!</div>
  <div id="4"><sup><a href="https://www.kitobook.com/compare/book/44/23/4/" title="сравнение переводов, параллельные ссылки">4</a></sup> Pavlusga yaqin turgan odamlar: — Sen hali Xudoning oliy ruhoniysini haqorat qilyapsanmi?! — dedilar.</div>
  <div id="5"><sup><a href="https://www.kitobook.com/compare/book/44/23/5/" title="сравнение переводов, параллельные ссылки">5</a></sup> — Birodarlar, men uning oliy ruhoniy ekanini bilmabman, — dedi Pavlus. — Muqaddas Bitiklarda: “O‘z xalqing yo‘lboshchisi to‘g‘risida yomon gapirmagin”, deb aytilgan.</div>
  <div id="6"><sup><a href="https://www.kitobook.com/compare/book/44/23/6/" title="сравнение переводов, параллельные ссылки">6</a></sup> Pavlus bildiki, bu yerdagilarning ba’zilari sadduqiylar, boshqalari farziylar ekan. U Oliy kengashga qarab da’vat qildi: — Birodarlar! Men farziyman, farziyning o‘g‘liman. O‘liklar tiriladi, deb umid qilganim uchun, meni hukm qilyaptilar.</div>
  <div id="7"><sup><a href="https://www.kitobook.com/compare/book/44/23/7/" title="сравнение переводов, параллельные ссылки">7</a></sup> Pavlus shu gaplarni aytgach, farziylar va sadduqiylar bahslasha boshladilar, guruh ikkiga bo‘lindi.</div>
  <div id="8"><sup><a href="https://www.kitobook.com/compare/book/44/23/8/" title="сравнение переводов, параллельные ссылки">8</a></sup> Sadduqiylar, tirilish ham, farishta ham, ruh ham yo‘q, deb aytardilar, farziylar esa uchalasiga ham ishonardilar.</div>
  <div id="9"><sup><a href="https://www.kitobook.com/compare/book/44/23/9/" title="сравнение переводов, параллельные ссылки">9</a></sup> Shunda shovqin– suron avjiga chiqdi. Farziy mazhabidan bo‘lgan ba’zi Tavrot tafsirchilari o‘rinlaridan turib, qattiq e’tiroz bildirdilar: — Biz bu odamda biron ayb topmadik. Ehtimol, ruh yoki farishta unga gapirgan bo‘lishi mumkin.</div>
  <div id="10"><sup><a href="https://www.kitobook.com/compare/book/44/23/10/" title="сравнение переводов, параллельные ссылки">10</a></sup> Bahs shu darajada kuchayib ketdiki, mingboshi: “Pavlusni tilka–pora qilishmasaydi”, deb qo‘rqib ketdi. Shundan keyin u askarlarga: “Pastga tushinglar, Pavlusni zudlik bilan olib chiqib, qal’aga olib kiringlar!” deb buyurdi.</div>
  <div id="11"><sup><a href="https://www.kitobook.com/compare/book/44/23/11/" title="сравнение переводов, параллельные ссылки">11</a></sup> O‘sha kuni tunda Pavlusning oldiga Rabbimiz Iso kelib, shunday dedi: “Dadil bo‘l! Sen Quddusda Men uchun guvohlik bergan eding, endi Rimda ham guvohlik berishing kerak.”</div>
  <div id="12"><sup><a href="https://www.kitobook.com/compare/book/44/23/12/" title="сравнение переводов, параллельные ссылки">12</a></sup> Ertalab bir necha yahudiylar yig‘ilib, fitna qo‘zg‘adilar. Ular: “Pavlusni o‘ldirmagunimizcha yeb–ichmaymiz”, deya qasam ichdilar.</div>
  <div id="13"><sup><a href="https://www.kitobook.com/compare/book/44/23/13/" title="сравнение переводов, параллельные ссылки">13</a></sup> Qasam ichganlar qirq kishidan ortiq edi.</div>
  <div id="14"><sup><a href="https://www.kitobook.com/compare/book/44/23/14/" title="сравнение переводов, параллельные ссылки">14</a></sup> Shundan keyin ular bosh ruhoniylar bilan oqsoqollarning oldiga borib aytdilar: — Biz, Pavlusni o‘ldirmagunimizcha, yeb– ichmaymiz, deb qat’iy qasam ichdik.</div>
  <div id="15"><sup><a href="https://www.kitobook.com/compare/book/44/23/15/" title="сравнение переводов, параллельные ссылки">15</a></sup> Endi sizlar va Oliy kengash a’zolari mingboshiga: “Pavlusni bizning huzurimizga olib kel, u to‘g‘rida ma’lumotlarni yaxshiroq tekshirib ko‘rmoqchimiz”, deb buyuringlar. Pavlus huzuringizga yetib kelmasidan oldin uni o‘ldiramiz.</div>
  <div id="16"><sup><a href="https://www.kitobook.com/compare/book/44/23/16/" title="сравнение переводов, параллельные ссылки">16</a></sup> Pavlusning jiyani, ya’ni singlisining o‘g‘li bu fitna haqida eshitib qoldi. U qal’aga borib, Pavlusga bu to‘g‘rida aytib berdi.</div>
  <div id="17"><sup><a href="https://www.kitobook.com/compare/book/44/23/17/" title="сравнение переводов, параллельные ссылки">17</a></sup> Pavlus yuzboshilardan bittasini chaqirdi–da, shunday dedi: “Manavi yigitni mingboshining oldiga olib bor. U mingboshiga bir narsa to‘g‘risida xabar bermoqchi.”</div>
  <div id="18"><sup><a href="https://www.kitobook.com/compare/book/44/23/18/" title="сравнение переводов, параллельные ссылки">18</a></sup> Yuzboshi yigitni mingboshining oldiga olib borib, dedi: — Mahbus Pavlus meni chaqirib, manavi yigitni sizning oldingizga olib kelishimni iltimos qildi. Uning sizga aytadigan gapi bor ekan.</div>
  <div id="19"><sup><a href="https://www.kitobook.com/compare/book/44/23/19/" title="сравнение переводов, параллельные ссылки">19</a></sup> Mingboshi yigitni qo‘lidan ushlab bir chetga olib o‘tdi–da, so‘radi: — Menga nima to‘g‘risida xabar bermoqchisan?</div>
  <div id="20"><sup><a href="https://www.kitobook.com/compare/book/44/23/20/" title="сравнение переводов, параллельные ссылки">20</a></sup> U shunday javob berdi: — Yahudiylar sizdan: “Ertaga Pavlusni Oliy kengashga olib keling”, deb iltimos qilishga kelishib olishdi, go‘yo Oliy kengash Pavlus to‘g‘risidagi ma’lumotlarni aniqroq qilib tekshirishar emish.</div>
  <div id="21"><sup><a href="https://www.kitobook.com/compare/book/44/23/21/" title="сравнение переводов, параллельные ссылки">21</a></sup> Ammo ularga quloq solmang! Qirqtadan ko‘proq odam yashirinib, Pavlusni kutib yotibdi. Ular, Pavlusni o‘ldirmagunimizcha, yeb– ichmaymiz, deb qasamyod qilganlar. Ular hozir tayyor bo‘lib, sizning qaroringizni kutyaptilar.</div>
  <div id="22"><sup><a href="https://www.kitobook.com/compare/book/44/23/22/" title="сравнение переводов, параллельные ссылки">22</a></sup> Mingboshi yigitga: — Menga bergan xabaringni birontasiga ayta ko‘rma! — dedi. So‘ng unga ruxsat berdi.</div>
  <div id="23"><sup><a href="https://www.kitobook.com/compare/book/44/23/23/" title="сравнение переводов, параллельные ссылки">23</a></sup> Mingboshi yuzboshilardan ikkitasini yoniga chaqirib, dedi: — Oqshom soat to‘qqizda Qaysariyaga ketish uchun ikki yuzta piyoda askarni, yetmishta otliq askarni, ikki yuzta nayzabardorlarni tayyor qilib qo‘yinglar.</div>
  <div id="24"><sup><a href="https://www.kitobook.com/compare/book/44/23/24/" title="сравнение переводов, параллельные ссылки">24</a></sup> Pavlusni ham otga mindirib olinglar. Uni hokim Feliks oldiga eson–omon olib boringlar.</div>
  <div id="25"><sup><a href="https://www.kitobook.com/compare/book/44/23/25/" title="сравнение переводов, параллельные ссылки">25</a></sup> Mingboshi quyidagi mazmunda maktub yozdi:</div>
  <div id="26"><sup><a href="https://www.kitobook.com/compare/book/44/23/26/" title="сравнение переводов, параллельные ссылки">26</a></sup> “Kladius Lisiydan hokim Feliks janobi oliylariga salomlar!</div>
  <div id="27"><sup><a href="https://www.kitobook.com/compare/book/44/23/27/" title="сравнение переводов, параллельные ссылки">27</a></sup> Yahudiylar bu odamni ushlab, o‘ldirmoqchi bo‘ldilar. U Rim fuqarosi ekanini bilganimdan keyin, men askarlarim bilan birga borib, uni qutqarib qoldim.</div>
  <div id="28"><sup><a href="https://www.kitobook.com/compare/book/44/23/28/" title="сравнение переводов, параллельные ссылки">28</a></sup> Uning qanday aybi bor ekanligini bilmoqchi bo‘lib, uni yahudiylarning Oliy kengashiga olib keldim.</div>
  <div id="29"><sup><a href="https://www.kitobook.com/compare/book/44/23/29/" title="сравнение переводов, параллельные ссылки">29</a></sup> Men shuni bildimki, u yahudiylarning qonuniga oid masalalarda ayb qilingan ekan. Ammo o‘limga yoki zindonga tashlanishga loyiq biron ish qilmagan.</div>
  <div id="30"><sup><a href="https://www.kitobook.com/compare/book/44/23/30/" title="сравнение переводов, параллельные ссылки">30</a></sup> Bu odamga qarshi fitna uyushtirilayotganidan xabar topganimdan keyin, o‘sha zahoti uni sizning huzuringizga yuborishga qaror qildim. Uning ayblovchilariga ham, da’volaringizni hokim Feliksga borib aytinglar, dedim.”</div>
  <div id="31"><sup><a href="https://www.kitobook.com/compare/book/44/23/31/" title="сравнение переводов, параллельные ссылки">31</a></sup> Shunday qilib, askarlar mingboshining ko‘rsatmasiga muvofiq, Pavlusni olib, tun bo‘yi yurib, Antipatrisga olib keldilar.</div>
  <div id="32"><sup><a href="https://www.kitobook.com/compare/book/44/23/32/" title="сравнение переводов, параллельные ссылки">32</a></sup> Ertasi kuni otliq askarlar Pavlus bilan birga yo‘lda davom etdi, qolganlar esa qal’aga qaytib keldilar.</div>
  <div id="33"><sup><a href="https://www.kitobook.com/compare/book/44/23/33/" title="сравнение переводов, параллельные ссылки">33</a></sup> Otliq askarlar Qaysariyaga yetib kelganlaridan keyin, hokimga maktubni berdilar, Pavlusni ham hokimga ro‘para qildilar.</div>
  <div id="34"><sup><a href="https://www.kitobook.com/compare/book/44/23/34/" title="сравнение переводов, параллельные ссылки">34</a></sup> Hokim maktubni o‘qib bo‘lib, Pavlusdan: “Sen qaysi viloyatdansan?” deb so‘radi. Pavlusning Kilikiyadan ekanini bilgach,</div>
  <div id="35"><sup><a href="https://www.kitobook.com/compare/book/44/23/35/" title="сравнение переводов, параллельные ссылки">35</a></sup> hokim: “Ayblovchilar kelganlaridan keyin, seni eshitaman”, dedi. Shundan keyin hokim: “U Hirodning qarorgohida ushlab turilsin”, deb buyruq berdi.</div>
</div>