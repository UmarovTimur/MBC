<div itemprop="articleBody" class="text">
  <div id="1"><sup><a href="https://www.kitobook.com/compare/book/44/16/1/" title="сравнение переводов, параллельные ссылки">1</a></sup> Pavlus Darba va Listra shaharlariga bordi. Listrada Isoning Timo‘tiy ismli shogirdi yashardi. Uning onasi imonga kelgan yahudiy bo‘lib, otasi yunon edi.</div>
  <div id="2"><sup><a href="https://www.kitobook.com/compare/book/44/16/2/" title="сравнение переводов, параллельные ссылки">2</a></sup> Listra va Ikoniyadagi imonlilar Timo‘tiy to‘g‘risida yaxshi gaplar aytishardi.</div>
  <div id="3"><sup><a href="https://www.kitobook.com/compare/book/44/16/3/" title="сравнение переводов, параллельные ссылки">3</a></sup> Pavlus Timo‘tiyni o‘zi bilan birga olib ketmoqchi bo‘lib, o‘sha yerlarda yashaydigan yahudiylar sababli uni sunnat qildirdi. Chunki Timo‘tiyning otasi yunon ekanini hamma bilardi.</div>
  <div id="4"><sup><a href="https://www.kitobook.com/compare/book/44/16/4/" title="сравнение переводов, параллельные ссылки">4</a></sup> Ular shaharlar oralab o‘tganlarida, Quddusdagihavoriylar va oqsoqollar qaror qilgan qoidalarni imonlilarga yetkazib, bularga rioya qilinglar, deb aytishardi.</div>
  <div id="5"><sup><a href="https://www.kitobook.com/compare/book/44/16/5/" title="сравнение переводов, параллельные ссылки">5</a></sup> Shunday qilib, jamoatlar imonda mustahkam bo‘lib, kundan–kunga son jihatdan ko‘payib boraverdi.</div>
  <div id="6"><sup><a href="https://www.kitobook.com/compare/book/44/16/6/" title="сравнение переводов, параллельные ссылки">6</a></sup> Ular Frigiya va Galatiya o‘lkasidan o‘tishdi, Muqaddas RuhAsiya viloyatida Iso haqidagi xabarni va’z qilishni ularga taqiqlagandi.</div>
  <div id="7"><sup><a href="https://www.kitobook.com/compare/book/44/16/7/" title="сравнение переводов, параллельные ссылки">7</a></sup> Ular Musiyadan o‘tib, Bitiniya viloyatiga kirishga harakat qildilar. Ammo MuqaddasRuh orqali Iso ularga ijozat bermadi.</div>
  <div id="8"><sup><a href="https://www.kitobook.com/compare/book/44/16/8/" title="сравнение переводов, параллельные ссылки">8</a></sup> Shunday qilib, ular qaytib, Musiya orqali Troasga ketdilar.</div>
  <div id="9"><sup><a href="https://www.kitobook.com/compare/book/44/16/9/" title="сравнение переводов, параллельные ссылки">9</a></sup> Tunda Pavlusga vahiy keldi: Makedoniyalik bir odam: “Makedoniyaga kelib, bizga yordam ber!” deb iltijo qilardi.</div>
  <div id="10"><sup><a href="https://www.kitobook.com/compare/book/44/16/10/" title="сравнение переводов, параллельные ссылки">10</a></sup> Pavlusga kelgan bu vahiydan keyin, biz tezda Makedoniyaga borishga hozirlik ko‘rdik. Xudo bizni u yerdagi xalqqa Xushxabarni va’z qilishga chaqirdi, deb ishonch hosil qilgan edik.</div>
  <div id="11"><sup><a href="https://www.kitobook.com/compare/book/44/16/11/" title="сравнение переводов, параллельные ссылки">11</a></sup> Biz kemada Troas shahridan suzib ketib, to‘g‘ri Samofrakiyaga yo‘l oldik, ertasi kuni Neapolga ketdik.</div>
  <div id="12"><sup><a href="https://www.kitobook.com/compare/book/44/16/12/" title="сравнение переводов, параллельные ссылки">12</a></sup> U yerdan esa Filippiga bordik. Bu Makedoniya viloyatining birinchi tumanidagi shahar bo‘lib, Rimga qarashli edi. Biz bir necha kun u yerda bo‘ldik.</div>
  <div id="13"><sup><a href="https://www.kitobook.com/compare/book/44/16/13/" title="сравнение переводов, параллельные ссылки">13</a></sup> Shabbat kuni biz shahardan daryo bo‘yiga chiqdik. U yerda ibodat qiladigan joy bor, deb o‘ylagan edik. O‘sha yerda ayollar yig‘ilgan ekan, biz ular bilan o‘tirib suhbatlashdik.</div>
  <div id="14"><sup><a href="https://www.kitobook.com/compare/book/44/16/14/" title="сравнение переводов, параллельные ссылки">14</a></sup> Bizni tinglab o‘tirganlar orasida Lidiya degan bir ayol ham bor edi. U Tiyatira shahridan bo‘lib, safsar matolar sotardi. U xudojo‘y edi. “Pavlusning aytganlarini jon dili bilan tinglasin”, deb Egamiz Lidiyaning yuragini ochdi.</div>
  <div id="15"><sup><a href="https://www.kitobook.com/compare/book/44/16/15/" title="сравнение переводов, параллельные ссылки">15</a></sup> Lidiya bilan uning xonadon ahli suvga cho‘mdirilganlaridan keyin, u bizga shunday taklif qildi: “Agar meni RabbimizIsoga sodiq imonli deb hisoblasangizlar, mening uyimga kelib, o‘sha yerda turinglar.” Lidiya bizni ko‘ndirdi.</div>
  <div id="16"><sup><a href="https://www.kitobook.com/compare/book/44/16/16/" title="сравнение переводов, параллельные ссылки">16</a></sup> Bir kuni biz ibodat qiladigan joyga ketayotganimizda, oldimizga bir cho‘ri qiz keldi. Bu qizda folchilik ruhi bo‘lib, u bashorat qilish orqali xo‘jayinlariga ko‘p pul ishlab berar ekan.</div>
  <div id="17"><sup><a href="https://www.kitobook.com/compare/book/44/16/17/" title="сравнение переводов, параллельные ссылки">17</a></sup> U Pavlus bilan bizga ergashib, shunday deb baqirardi: “Manavi odamlar Qodir Xudoning qullari! Ular sizlarga najot topish yo‘lini e’lon qiladilar.”</div>
  <div id="18"><sup><a href="https://www.kitobook.com/compare/book/44/16/18/" title="сравнение переводов, параллельные ссылки">18</a></sup> O‘sha cho‘ri bir necha kun davomida shunday qilib yurdi. Oxiri, Pavlus bezor bo‘lib, orqasiga o‘girildi–da, yovuz ruhga dedi: “Senga Iso Masih nomidan buyuraman: bu qizning ichidan chiqib ket!” O‘sha zahoti yovuz ruh qizning ichidan chiqib ketdi.</div>
  <div id="19"><sup><a href="https://www.kitobook.com/compare/book/44/16/19/" title="сравнение переводов, параллельные ссылки">19</a></sup> Qizning xo‘jayinlari pul ishlash imkoniyati qo‘ldan ketganini anglab yetdilar. Ular Pavlus bilan Silani ushlab, shahar maydoniga sudrab keldilar.</div>
  <div id="20"><sup><a href="https://www.kitobook.com/compare/book/44/16/20/" title="сравнение переводов, параллельные ссылки">20</a></sup> Ularni Rim amaldorlari huzuriga olib kelib: — Bu odamlar shahrimizni alg‘ov–dalg‘ov qilyaptilar! — dedilar. — Ular yahudiylardir,</div>
  <div id="21"><sup><a href="https://www.kitobook.com/compare/book/44/16/21/" title="сравнение переводов, параллельные ссылки">21</a></sup> biz esa Rimliklarmiz, ular bizning qonunlarimizga zid bo‘lgan odatlarni targ‘ib qilyaptilar. Biz ularning odatlarini qabul qila olmaymiz yoki amalda qo‘llay olmaymiz.</div>
  <div id="22"><sup><a href="https://www.kitobook.com/compare/book/44/16/22/" title="сравнение переводов, параллельные ссылки">22</a></sup> Olomon Pavlus bilan Silaga qarshi hujumga qo‘shildi. Shunda Rim amaldorlari Pavlus bilan Silaning kiyimlarini yechdirib, askarlarga: “Bularni kaltaklanglar”, deb buyurdilar.</div>
  <div id="23"><sup><a href="https://www.kitobook.com/compare/book/44/16/23/" title="сравнение переводов, параллельные ссылки">23</a></sup> Ularni rosa kaltaklashgandan keyin, zindonga tashladilar. Rim amaldorlari zindonbonga: “Ularni yaxshilab qo‘riqla”, deb buyruq berdilar.</div>
  <div id="24"><sup><a href="https://www.kitobook.com/compare/book/44/16/24/" title="сравнение переводов, параллельные ссылки">24</a></sup> Zindonbon buyruqni olib, ikkovini ichki bo‘lmaga tashladi va ularning oyoqlarini kundaga mahkamlab qo‘ydi.</div>
  <div id="25"><sup><a href="https://www.kitobook.com/compare/book/44/16/25/" title="сравнение переводов, параллельные ссылки">25</a></sup> Yarim tunda Pavlus bilan Sila ibodat qilib, Xudoga hamdu sano aytayotgan edilar. Mahbuslar esa ularni tinglab o‘tirishardi.</div>
  <div id="26"><sup><a href="https://www.kitobook.com/compare/book/44/16/26/" title="сравнение переводов, параллельные ссылки">26</a></sup> Birdan shunday qattiq zilzila yuz berdiki, qamoqxonaning poydevori larzaga keldi, shu zahoti hamma eshiklar ochilib, mahbuslarning kishanlari yechilib ketdi.</div>
  <div id="27"><sup><a href="https://www.kitobook.com/compare/book/44/16/27/" title="сравнение переводов, параллельные ссылки">27</a></sup> Zindonbon uyg‘onib, qamoqxona eshiklari ochiq ekanini ko‘rdi. U, mahbuslar ozod bo‘lib ketibdi, deb o‘ylab, qilichini qinidan sug‘urib, o‘zini o‘ldirmoqchi bo‘ldi.</div>
  <div id="28"><sup><a href="https://www.kitobook.com/compare/book/44/16/28/" title="сравнение переводов, параллельные ссылки">28</a></sup> Pavlus ovozi boricha: “Zinhor o‘zingga shikast yetkaza ko‘rma, hammamiz shu yerdamiz!” deb baqirdi.</div>
  <div id="29"><sup><a href="https://www.kitobook.com/compare/book/44/16/29/" title="сравнение переводов, параллельные ссылки">29</a></sup> Zindonbon, chiroqlar yoqilsin, deb buyurdi va shoshilganicha ichkari kirdi–da, titrab–qaqshab, o‘zini Pavlus bilan Silaning oyoqlari ostiga tashladi.</div>
  <div id="30"><sup><a href="https://www.kitobook.com/compare/book/44/16/30/" title="сравнение переводов, параллельные ссылки">30</a></sup> Zindonbon ikkovini tashqariga olib chiqib: “Janoblar, najot topishim uchun nima qilishim kerak?” deb so‘radi.</div>
  <div id="31"><sup><a href="https://www.kitobook.com/compare/book/44/16/31/" title="сравнение переводов, параллельные ссылки">31</a></sup> — Rabbimiz Isoga ishon, shunda o‘zing va xonadon ahling najot topasizlar, — deb javob berishdi ular.</div>
  <div id="32"><sup><a href="https://www.kitobook.com/compare/book/44/16/32/" title="сравнение переводов, параллельные ссылки">32</a></sup> Pavlus bilan Sila Rabbimiz haqidagi xabarni zindonbonga va uning xonadon ahliga va’z qildilar.</div>
  <div id="33"><sup><a href="https://www.kitobook.com/compare/book/44/16/33/" title="сравнение переводов, параллельные ссылки">33</a></sup> Zindonbon tunda o‘sha zahotiyoq ikkovini bir chetga olib o‘tib, yaralarini yuvdi. So‘ng o‘zi va butun xonadon ahli suvga cho‘mdirildi.</div>
  <div id="34"><sup><a href="https://www.kitobook.com/compare/book/44/16/34/" title="сравнение переводов, параллельные ссылки">34</a></sup> Zindonbon Pavlus bilan Silani uyiga olib kelib, ularga dasturxon yozdi. U butun xonadoni bilan birga Xudoga imon keltirganidan sevindi.</div>
  <div id="35"><sup><a href="https://www.kitobook.com/compare/book/44/16/35/" title="сравнение переводов, параллельные ссылки">35</a></sup> Tong otgach, amaldorlar mirshablarni yuborib: “Anavi odamlar o‘z yo‘liga ketaversin”, dedilar.</div>
  <div id="36"><sup><a href="https://www.kitobook.com/compare/book/44/16/36/" title="сравнение переводов, параллельные ссылки">36</a></sup> Zindonbon bu xabarni Pavlusga yetkazdi: “Amaldorlar sizlarni ketaversin, deb xabar yuboribdi, hoziroq chiqinglar, eson–omon boringlar”, dedi.</div>
  <div id="37"><sup><a href="https://www.kitobook.com/compare/book/44/16/37/" title="сравнение переводов, параллельные ссылки">37</a></sup> Pavlus esa mirshablarga shunday dedi: — Rim fuqarosi bo‘lsak ham, bizni hukm qilmasdan xalqning ko‘z o‘ngida kaltakladilar, zindonga tashladilar. Nima uchun endi yashirincha bizni jo‘natib yubormoqchilar?! Bunaqasi ketmaydi! O‘zlari kelib, bizni zindondan chiqarsinlar.</div>
  <div id="38"><sup><a href="https://www.kitobook.com/compare/book/44/16/38/" title="сравнение переводов, параллельные ссылки">38</a></sup> Mirshablar bu so‘zlarni amaldorlarga yetkazdilar. Ular Pavlus bilan Silaning Rim fuqarosi ekanini eshitib, qo‘rqib ketdilar.</div>
  <div id="39"><sup><a href="https://www.kitobook.com/compare/book/44/16/39/" title="сравнение переводов, параллельные ссылки">39</a></sup> Shunday qilib, amaldorlar borib, ulardan kechirim so‘rab, ularni zindondan olib chiqdilar. So‘ngra: “Shahardan ketsangizlar”, deb iltimos qildilar.</div>
  <div id="40"><sup><a href="https://www.kitobook.com/compare/book/44/16/40/" title="сравнение переводов, параллельные ссылки">40</a></sup> Pavlus bilan Sila zindondan chiqqanlaridan keyin, Lidiyaning uyiga bordilar. Ular bu yerda imonlilar bilan uchrashib, ularga dalda berdilar, so‘ng u yerdan ketdilar.</div>
</div>