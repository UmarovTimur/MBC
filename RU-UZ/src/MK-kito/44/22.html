<div itemprop="articleBody" class="text">
  <div id="1"><sup><a href="https://www.kitobook.com/compare/book/44/22/1/" title="сравнение переводов, параллельные ссылки">1</a></sup> “Birodarlarim, otalar! Gapimga quloq solinglar, sizlarning oldingizda o‘zimni oqlay.”</div>
  <div id="2"><sup><a href="https://www.kitobook.com/compare/book/44/22/2/" title="сравнение переводов, параллельные ссылки">2</a></sup> Odamlar uning oromiycha gapirayotganini eshitib, suv quyganday jim bo‘lib qoldilar. Pavlus gapida davom etdi:</div>
  <div id="3"><sup><a href="https://www.kitobook.com/compare/book/44/22/3/" title="сравнение переводов, параллельные ссылки">3</a></sup> “Men yahudiyman, Kilikiyadagi Tarshishda tug‘ilganman, ammo Quddusda ulg‘aydim. Bu shaharda Gamalielning shogirdi bo‘lib, ota–bobolarimizning qonuniga jiddiy e’tibor berib ta’lim oldim. Xuddi bugungiday sizlarga o‘xshab, Xudoga o‘zimni bag‘ishladim.</div>
  <div id="4"><sup><a href="https://www.kitobook.com/compare/book/44/22/4/" title="сравнение переводов, параллельные ссылки">4</a></sup> Isoning yo‘liga kirgan odamlarni o‘lguday quvg‘in qilardim, erkagu ayolni bog‘lab, zindonga tashlardim.</div>
  <div id="5"><sup><a href="https://www.kitobook.com/compare/book/44/22/5/" title="сравнение переводов, параллельные ссылки">5</a></sup> Aytayotganlarim haqiqat ekanini oliy ruhoniy bilan butun Kengash tasdiqlay oladi. Ular Damashqdagi yahudiy birodarlarimizga xat yozib berdilar. Shunday qilib, men bu odamlarni kishanlab, Quddusga olib kelib jazolash uchun Damashqqa jo‘nadim.</div>
  <div id="6"><sup><a href="https://www.kitobook.com/compare/book/44/22/6/" title="сравнение переводов, параллельные ссылки">6</a></sup> Men yo‘limda davom etib, Damashqqa yaqinlashib qolganimda, tush payti birdan osmondan yop–yorug‘ nur mening yon–atrofimni yoritib yubordi.</div>
  <div id="7"><sup><a href="https://www.kitobook.com/compare/book/44/22/7/" title="сравнение переводов, параллельные ссылки">7</a></sup> Men yerga yiqildim. Shu payt: ‘Shoul! Shoul! Nega sen Meni quvg‘in qilyapsan?’ deb menga gapirayotgan bir ovozni eshitdim.</div>
  <div id="8"><sup><a href="https://www.kitobook.com/compare/book/44/22/8/" title="сравнение переводов, параллельные ссылки">8</a></sup> ‘Yo Hazratim! Sen kimsan?’deb so‘radim. Shunda U menga: ‘Sen quvg‘in qilayotgan Nosiralik Isoman’, deb javob berdi.</div>
  <div id="9"><sup><a href="https://www.kitobook.com/compare/book/44/22/9/" title="сравнение переводов, параллельные ссылки">9</a></sup> Mening yonimdagilar nurni ko‘rardilaru ammo men bilan gaplashayotganning ovozini eshitmasdilar.</div>
  <div id="10"><sup><a href="https://www.kitobook.com/compare/book/44/22/10/" title="сравнение переводов, параллельные ссылки">10</a></sup> Shunda men: ‘Yo Rabbim Iso, nima qilay?’ deb so‘radim. Rabbiy menga shunday dedi: ‘O‘rningdan tur, Damashqqa bor. Nima qilishing kerakligini Xudo belgilab qo‘ygan. Hamma narsa o‘sha yerda senga aytiladi.’</div>
  <div id="11"><sup><a href="https://www.kitobook.com/compare/book/44/22/11/" title="сравнение переводов, параллельные ссылки">11</a></sup> O‘sha nurning yarqirashidan ko‘zlarim ko‘rmay qolgan edi. Shuning uchun hamrohlarim qo‘llarimdan ushlab, meni Damashqqa olib ketdilar.</div>
  <div id="12"><sup><a href="https://www.kitobook.com/compare/book/44/22/12/" title="сравнение переводов, параллельные ссылки">12</a></sup> O‘sha shaharda Hananiya degan bir taqvodor, qonunga itoat etadigan odam bor edi. U o‘sha shahardagi hamma yahudiylar orasida katta obro‘ga ega edi.</div>
  <div id="13"><sup><a href="https://www.kitobook.com/compare/book/44/22/13/" title="сравнение переводов, параллельные ссылки">13</a></sup> Hananiya oldimga kelib, yonimda turdi–da: ‘Birodarim Shoul! Ko‘zlaring yana ochilsin!’ dedi. O‘sha zahoti ko‘zlarim ochilib, Hananiyani ko‘rdim.</div>
  <div id="14"><sup><a href="https://www.kitobook.com/compare/book/44/22/14/" title="сравнение переводов, параллельные ссылки">14</a></sup> Shunda u dedi: ‘Ota–bobolarimizning Xudosi seni tanladi. Toki sen Uning xohishini bilgin, Solih Zotni ko‘rib, Uning ovozini eshitgin.</div>
  <div id="15"><sup><a href="https://www.kitobook.com/compare/book/44/22/15/" title="сравнение переводов, параллельные ссылки">15</a></sup> Sen ko‘rib–eshitganlaring to‘g‘risida butun olamga Uning guvohi bo‘lasan.</div>
  <div id="16"><sup><a href="https://www.kitobook.com/compare/book/44/22/16/" title="сравнение переводов, параллельные ссылки">16</a></sup> Endi nimani kutyapsan? O‘rningdan tur, suvga cho‘mgin. Rabbimizga iltijo qilib, gunohlaringni yuvgin.’</div>
  <div id="17"><sup><a href="https://www.kitobook.com/compare/book/44/22/17/" title="сравнение переводов, параллельные ссылки">17</a></sup> Men Quddusga qaytib kelganimdan keyin, Ma’badda ibodat qilayotganimda, menga bir vahiy keldi.</div>
  <div id="18"><sup><a href="https://www.kitobook.com/compare/book/44/22/18/" title="сравнение переводов, параллельные ссылки">18</a></sup> Men Rabbim Isoni ko‘rdim, U shunday dedi: ‘Tez bo‘l, Quddusdan zudlik bilan ket! Bu yerdagi odamlar Men to‘g‘rimda bergan guvohligingni qabul qilmaydilar.’</div>
  <div id="19"><sup><a href="https://www.kitobook.com/compare/book/44/22/19/" title="сравнение переводов, параллельные ссылки">19</a></sup> Men esa: ‘Yo Rabbiy! — dedim. — Men sinagogalarga borib, Senga ishongan odamlarni qamab, kaltaklaganimni ular yaxshi biladilar.</div>
  <div id="20"><sup><a href="https://www.kitobook.com/compare/book/44/22/20/" title="сравнение переводов, параллельные ссылки">20</a></sup> Shohiding Stefan o‘ldirilganda, men o‘sha yerda edim, uning o‘ldirilishini ma’qullab, uni o‘ldirayotganlarning kiyimlariga poyloqchilik qilib turgan edim.’</div>
  <div id="21"><sup><a href="https://www.kitobook.com/compare/book/44/22/21/" title="сравнение переводов, параллельные ссылки">21</a></sup> Rabbim Iso menga: ‘Ketaver’, — dedi. — Seni uzoqdagi g‘ayriyahudiylarning oldiga yuboraman.’”</div>
  <div id="22"><sup><a href="https://www.kitobook.com/compare/book/44/22/22/" title="сравнение переводов, параллельные ссылки">22</a></sup> Xalq Pavlusga quloq solib turdi. Ammo u shu gapini aytishi bilanoq, ular ovozi boricha, shovqin soldi: — Yo‘qotinglar uni! O‘ldiringlar! U yashashga loyiq emas!</div>
  <div id="23"><sup><a href="https://www.kitobook.com/compare/book/44/22/23/" title="сравнение переводов, параллельные ссылки">23</a></sup> Ular baqir–chaqir qilib, kiyimlarini otib, havoni chang–to‘zon qilib yubordilar.</div>
  <div id="24"><sup><a href="https://www.kitobook.com/compare/book/44/22/24/" title="сравнение переводов, параллельные ссылки">24</a></sup> Rim mingboshisi odamlariga: — Pavlusni qal’aga olib kiringlar! — deb buyruq berdi. So‘ngra u yana odamlariga: — Uni qamchilanglar! Nima uchun odamlar unga qarshi baqir–chaqir qilganini bilinglar! — dedi.</div>
  <div id="25"><sup><a href="https://www.kitobook.com/compare/book/44/22/25/" title="сравнение переводов, параллельные ссылки">25</a></sup> Pavlusni qamchilash uchun bog‘layotganlarida, Pavlus o‘sha yerda turgan yuzboshiga dedi: — Rim fuqarosining biron aybi topilmagan bo‘lsa ham, uni qamchilash sizlarning qonuningizda bormi?</div>
  <div id="26"><sup><a href="https://www.kitobook.com/compare/book/44/22/26/" title="сравнение переводов, параллельные ссылки">26</a></sup> Yuzboshi bu gapni eshitib, mingboshining oldiga bordi–da: — Nima qilmoqchisiz? Axir, bu odam Rim fuqarosi ekan–ku! — dedi.</div>
  <div id="27"><sup><a href="https://www.kitobook.com/compare/book/44/22/27/" title="сравнение переводов, параллельные ссылки">27</a></sup> Mingboshi Pavlusning oldiga kelib, undan: — Menga ayt–chi, sen Rim fuqarosimisan? — dedi. — Ha, — deb javob berdi Pavlus.</div>
  <div id="28"><sup><a href="https://www.kitobook.com/compare/book/44/22/28/" title="сравнение переводов, параллельные ссылки">28</a></sup> Mingboshi: — Men katta miqdorda pul to‘lab, fuqarolikni olgan edim, — dedi. — Men esa Rim fuqarosi bo‘lib tug‘ilganman, — dedi Pavlus.</div>
  <div id="29"><sup><a href="https://www.kitobook.com/compare/book/44/22/29/" title="сравнение переводов, параллельные ссылки">29</a></sup> Pavlusni so‘roq qilmoqchi bo‘lib turganlar o‘sha zahoti undan qo‘llarini tortdilar. Mingboshi Pavlusning Rim fuqarosi ekanini eshitib, uni kishanlagani uchun qo‘rqib ketdi.</div>
  <div id="30"><sup><a href="https://www.kitobook.com/compare/book/44/22/30/" title="сравнение переводов, параллельные ссылки">30</a></sup> Yahudiylar Pavlusni nima uchun ayblayotganlarini mingboshi bilmoqchi bo‘ldi. Ertasi kuni u Pavlusni ozod qildi va “bosh ruhoniylar bilan Oliy kengash a’zolari yig‘ilsin”, deb buyurdi. Mingboshi Pavlusni ularning qoshiga olib keldi.</div>
</div>