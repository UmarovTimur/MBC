<div itemprop="articleBody" class="text">
  <div id="1"><sup><a href="https://www.kitobook.com/compare/book/11/19/1/" title="сравнение переводов, параллельные ссылки">1</a></sup> Axab Ilyos qilgan hamma ishlarni, barcha payg‘ambarlarni qanday qilib qilichdan o‘tkazganini Izabelga aytib berdi.</div>
  <div id="2"><sup><a href="https://www.kitobook.com/compare/book/11/19/2/" title="сравнение переводов, параллельные ссылки">2</a></sup> Izabel Ilyosga chopar orqali shu xabarni yetkazdi: “Payg‘ambarlarning jonini qanday olgan bo‘lsang, ertaga shu vaqtda men ham sening joningni olmasam, xudolar meni har qanday jazoga mubtalo qilsin, undan ham battarrog‘iga duchor qilsin.”</div>
  <div id="3"><sup><a href="https://www.kitobook.com/compare/book/11/19/3/" title="сравнение переводов, параллельные ссылки">3</a></sup> Ilyos bu xabarni eshitdi–yu, o‘rnidan turib, jonini qutqarish umidida Yahudoning Bersheva shahri tomon yo‘l oldi. Xizmatkorini o‘sha shaharda qoldirib,</div>
  <div id="4"><sup><a href="https://www.kitobook.com/compare/book/11/19/4/" title="сравнение переводов, параллельные ссылки">4</a></sup> yolg‘iz o‘zi cho‘lda bir kun yo‘l yurdi. Nihoyat, bir yulg‘un daraxti ostiga kelib o‘tirdi. O‘ziga o‘zi o‘lim tilab: — Yetar, ey, Egam! — deb xitob qildi u, — endi jonimni olaqol. Axir, ota–bobolarimdan mening ortiq joyim yo‘q.</div>
  <div id="5"><sup><a href="https://www.kitobook.com/compare/book/11/19/5/" title="сравнение переводов, параллельные ссылки">5</a></sup> Ilyos yulg‘un ostida yotib uxlab qoldi. Bir payt farishta uni turtib: “Tur, taom yeb ol”, — dedi.</div>
  <div id="6"><sup><a href="https://www.kitobook.com/compare/book/11/19/6/" title="сравнение переводов, параллельные ссылки">6</a></sup> Ilyos turib qarasa, bosh tomonida issiq tosh ustida pishgan non, ko‘zada suv turibdi. U yeb–ichib bo‘lib, yana yotdi.</div>
  <div id="7"><sup><a href="https://www.kitobook.com/compare/book/11/19/7/" title="сравнение переводов, параллельные ссылки">7</a></sup> Egamizning farishtasi ikkinchi daf’a qaytib keldi va Ilyosga teginib: “Tur, taom yeb ol, oldingda hali uzoq yo‘l turibdi”, dedi.</div>
  <div id="8"><sup><a href="https://www.kitobook.com/compare/book/11/19/8/" title="сравнение переводов, параллельные ссылки">8</a></sup> Ilyos o‘rnidan turib yeb–ichib oldi. Taomning quvvati bilan qirq kechayu qirq kunduz yo‘l yurib Xudoning tog‘i Sinayga yetib keldi.</div>
  <div id="9"><sup><a href="https://www.kitobook.com/compare/book/11/19/9/" title="сравнение переводов, параллельные ссылки">9</a></sup> Ilyos Sinay tog‘idagi bir g‘orga kirib, o‘sha yerda tunadi. Bir payt Egamiz undan: “Ey, Ilyos, bu yerlarda nima qilib yuribsan?” deb so‘radi.</div>
  <div id="10"><sup><a href="https://www.kitobook.com/compare/book/11/19/10/" title="сравнение переводов, параллельные ссылки">10</a></sup> — Ey, Parvardigori Olam — Egam, Sen uchun ko‘p jon kuydirgan edim, — dedi Ilyos. — Chunki Isroil xalqi Sen bilan qilgan ahddan qaytdi, qurbongohlaringni buzdi, payg‘ambarlaringni qilichdan o‘tkazdi. Ey, Egam, Sening payg‘ambarlaringdan yolg‘iz men qoldim, xolos. Endi jonimni olish uchun meni ham qidirib yuribdilar.</div>
  <div id="11"><sup><a href="https://www.kitobook.com/compare/book/11/19/11/" title="сравнение переводов, параллельные ссылки">11</a></sup> — Chiq, tog‘da Mening ro‘paramda tur, yoningdan o‘taman, — dedi Egamiz unga. Egamiz o‘tganda, qudratli bo‘ron tog‘larni yorib, qoyalarni parcha–parcha qilib tashladi, lekin Egamiz bo‘ron ichida emasdi. Shamoldan so‘ng zilzila bo‘ldi, lekin Egamiz zilzilada ham emasdi.</div>
  <div id="12"><sup><a href="https://www.kitobook.com/compare/book/11/19/12/" title="сравнение переводов, параллельные ссылки">12</a></sup> Zilziladan so‘ng esa alanga ko‘tarildi. Biroq Egamiz alanga ichida ham emas ekan. Alangadan keyin esa mayin shabada tovushi eshitildi.</div>
  <div id="13"><sup><a href="https://www.kitobook.com/compare/book/11/19/13/" title="сравнение переводов, параллельные ссылки">13</a></sup> Ilyos bu tovushni eshitib, yuzini chakmoni bilan berkitib oldi. Tashqariga chiqib, g‘orning og‘zida turdi. Shunda yana: “Ilyos, bu yerda nima qilib turibsan?” degan sado keldi.</div>
  <div id="14"><sup><a href="https://www.kitobook.com/compare/book/11/19/14/" title="сравнение переводов, параллельные ссылки">14</a></sup> — Ey, Parvardigori Olam — Egam, men Sen uchun ko‘p jon kuydirgan edim, — dedi Ilyos. — Isroil xalqi Sen bilan qilgan ahddan qaytdi, qurbongohlaringni buzdi, payg‘ambarlaringni qilichdan o‘tkazdi. Egamning payg‘ambarlaridan yolg‘iz men qoldim, xolos. Endi jonimni olish uchun meni ham qidirib yuribdilar.</div>
  <div id="15"><sup><a href="https://www.kitobook.com/compare/book/11/19/15/" title="сравнение переводов, параллельные ссылки">15</a></sup> Egamiz unga aytdi: — Sen kelgan yo‘lingdan orqaga qayt. Damashq yaqinidagi sahroga bor. U yerga borganingdan keyin, Xazayilning boshiga moy surt, u Oram yurtining shohi bo‘lsin.</div>
  <div id="16"><sup><a href="https://www.kitobook.com/compare/book/11/19/16/" title="сравнение переводов, параллельные ссылки">16</a></sup> Nimshi o‘g‘li Yohuning boshiga ham moy surt, u Isroilning shohi bo‘lsin. Ovil–Maxlalik Shofot o‘g‘li Elishayning boshiga ham moy surt, u sening o‘rningga payg‘ambar bo‘ladi.</div>
  <div id="17"><sup><a href="https://www.kitobook.com/compare/book/11/19/17/" title="сравнение переводов, параллельные ссылки">17</a></sup> Xazayilning qilichidan qochib qutulganni Yohu o‘ldiradi, Yohuning qilichidan qochib qutulganni Elishay o‘ldiradi.</div>
  <div id="18"><sup><a href="https://www.kitobook.com/compare/book/11/19/18/" title="сравнение переводов, параллельные ссылки">18</a></sup> Men Isroil xalqidan yetti ming odamni qoldiraman, ular Baal oldida tiz cho‘kmagan, birortasi ham Baalni o‘pmagan.</div>
  <div id="19"><sup><a href="https://www.kitobook.com/compare/book/11/19/19/" title="сравнение переводов, параллельные ссылки">19</a></sup> Ilyos u yerdan ketib, Shofot o‘g‘li Elishayni topdi. U o‘n ikki juft ho‘kiz bilan yer haydayotganlarning orasida o‘n ikkinchi juft ho‘kizni haydayotgan edi. Ilyos Elishayning yonidan o‘tayotib, chakmonini uning ustiga tashladi.</div>
  <div id="20"><sup><a href="https://www.kitobook.com/compare/book/11/19/20/" title="сравнение переводов, параллельные ссылки">20</a></sup> Elishay ho‘kizlarini qoldirib, Ilyosning orqasidan yugurib bordi. — Ijozat ber, borib, ota–onamni o‘pib xayrlashib kelay, keyin orqangdan yetib boraman, — dedi u Ilyosga. Ilyos Elishayga dedi: — Bor, lekin men senga qilganimni o‘ylab ko‘r!</div>
  <div id="21"><sup><a href="https://www.kitobook.com/compare/book/11/19/21/" title="сравнение переводов, параллельные ссылки">21</a></sup> Elishay Ilyosning yonidan qaytib borib, bir juft ho‘kizni so‘ydi. Omoch–bo‘yinturuqlarini yoqib, ho‘kizlarning go‘shtini pishirib, odamlarga berdi. Odamlar go‘shtni yeb bo‘lgach, Elishay Ilyosning ortidan jo‘nadi va unga xizmat qila boshladi.</div>
</div>