<div itemprop="articleBody" class="text">
  <div id="1"><sup><a href="https://www.kitobook.com/compare/book/11/02/1/" title="сравнение переводов, параллельные ссылки">1</a></sup> Dovudning umri oxirlab borayotgan edi. U o‘g‘li Sulaymonga shunday deb vasiyat qildi:</div>
  <div id="2"><sup><a href="https://www.kitobook.com/compare/book/11/02/2/" title="сравнение переводов, параллельные ссылки">2</a></sup> — Endi mening ham umrim oxirlab boryapti. Sen qat’iy irodali, mardonavor bo‘l.</div>
  <div id="3"><sup><a href="https://www.kitobook.com/compare/book/11/02/3/" title="сравнение переводов, параллельные ссылки">3</a></sup> Egangiz Xudo qo‘ygan talablarni bajar. Musoning Tavrotida yozilganiday, Uning yo‘lidan yurib, farmon va amrlariga, qonun–qoidalari va shartlariga rioya qil. Shunda nima qilsang ham, qayerga borsang ham, har doim baraka topasan.</div>
  <div id="4"><sup><a href="https://www.kitobook.com/compare/book/11/02/4/" title="сравнение переводов, параллельные ссылки">4</a></sup> Egamiz men haqimda aytgan mana bu va’dasini ado etadi: “Agar o‘g‘illaring Mening oldimda o‘z yo‘llaridan adashmay, butun qalbi bilan, jonu dili bilan sodiq bo‘lib yursalar, sening naslingdan bo‘lgan erkak zoti to abad Isroil taxtida o‘tiradi.”</div>
  <div id="5"><sup><a href="https://www.kitobook.com/compare/book/11/02/5/" title="сравнение переводов, параллельные ссылки">5</a></sup> Yana Zeruya o‘g‘li Yo‘ab menga nima qilganini sen bilasan. U Isroilning ikkita lashkarboshisini — Nar o‘g‘li Abnur bilan Eter o‘g‘li Emosani o‘ldirib, tinchlik paytida urush davridagiday qon to‘kdi. Chorig‘idan tortib beligacha urushdagiday qonga bulg‘andi.</div>
  <div id="6"><sup><a href="https://www.kitobook.com/compare/book/11/02/6/" title="сравнение переводов, параллельные ссылки">6</a></sup> Yo‘ab ajalidan besh kun burun o‘lsin, o‘liklar diyoriga tinchgina kirmasin. Shunga aqlingni ishlat.</div>
  <div id="7"><sup><a href="https://www.kitobook.com/compare/book/11/02/7/" title="сравнение переводов, параллельные ссылки">7</a></sup> Giladlik Borzulayning o‘g‘illariga sadoqatli bo‘l. Ular sening dasturxoningdan taom yeydiganlar orasida bo‘lsin. Chunki men akang Absalomdan qochib yurganimda, ular mening oldimda hoziru nozir bo‘lishdi.</div>
  <div id="8"><sup><a href="https://www.kitobook.com/compare/book/11/02/8/" title="сравнение переводов, параллельные ссылки">8</a></sup> Esingda bo‘lsin: yoningda Benyamin qabilasidan Boxurimlik Gera o‘g‘li Shimax ham bor. Moxanayimga qochib o‘tayotganimda, u meni yomon qarg‘agan edi. Lekin keyinroq u meni kutib olish uchun Iordan daryosi bo‘yiga chiqdi. Men Egamiz nomi bilan ont ichib, unga: “Seni o‘ldirmayman”, degan edim.</div>
  <div id="9"><sup><a href="https://www.kitobook.com/compare/book/11/02/9/" title="сравнение переводов, параллельные ссылки">9</a></sup> Lekin sen uni aybsiz deb bilma. Sen aqlli odamsan, nima qilishni o‘zing bilasan. U qarib qolgan bo‘lsa ham, o‘ldirilishi kerak.</div>
  <div id="10"><sup><a href="https://www.kitobook.com/compare/book/11/02/10/" title="сравнение переводов, параллельные ссылки">10</a></sup> Nihoyat, Dovud olamdan o‘tib, Dovud qal’asida ota–bobolari yoniga dafn qilindi.</div>
  <div id="11"><sup><a href="https://www.kitobook.com/compare/book/11/02/11/" title="сравнение переводов, параллельные ссылки">11</a></sup> Dovud Isroilda qirq yil shohlik qildi: shundan yetti yili Xevronda, o‘ttiz uch yili Quddusda o‘tdi.</div>
  <div id="12"><sup><a href="https://www.kitobook.com/compare/book/11/02/12/" title="сравнение переводов, параллельные ссылки">12</a></sup> Shunday qilib, Sulaymon otasi Dovud o‘rniga taxtga o‘tirdi. Uning shohligi mustahkam bo‘ldi.</div>
  <div id="13"><sup><a href="https://www.kitobook.com/compare/book/11/02/13/" title="сравнение переводов, параллельные ссылки">13</a></sup> Xaggitdan tug‘ilgan Odoniyo Sulaymonning onasi Botsheva huzuriga keldi. — Tinchlikmi, bu yerga yaxshilik bilan keldingmi? — deb so‘radi Botsheva. — Ha, yaxshilik bilan, — dedi Odoniyo.</div>
  <div id="14"><sup><a href="https://www.kitobook.com/compare/book/11/02/14/" title="сравнение переводов, параллельные ссылки">14</a></sup> — Sizda gapim bor edi. — Gapiraver, — dedi Botsheva.</div>
  <div id="15"><sup><a href="https://www.kitobook.com/compare/book/11/02/15/" title="сравнение переводов, параллельные ссылки">15</a></sup> Odoniyo gap boshladi: — Yaxshi bilasiz, men shoh bo‘lishim kerak edi. Butun Isroil xalqi menga, bo‘lajak shoh, deb ko‘z tikib turgan edi. Lekin shohlik qo‘ldan ketdi, Egamizning xohishi bilan ukamga nasib qilgan ekan.</div>
  <div id="16"><sup><a href="https://www.kitobook.com/compare/book/11/02/16/" title="сравнение переводов, параллельные ссылки">16</a></sup> Endi sizdan bir o‘tinchim bor, faqat yo‘q demang. — Gapir, — dedi Botsheva.</div>
  <div id="17"><sup><a href="https://www.kitobook.com/compare/book/11/02/17/" title="сравнение переводов, параллельные ссылки">17</a></sup> — Iltimosim shuki, — dedi Odoniyo, — shoh Sulaymon bilan gaplashsangiz, Shunamlik Obishani menga xotinlikka bersa. Siz aytsangiz, yo‘q demaydi.</div>
  <div id="18"><sup><a href="https://www.kitobook.com/compare/book/11/02/18/" title="сравнение переводов, параллельные ссылки">18</a></sup> — Yaxshi, men shohga sen to‘g‘ringda aytib ko‘ray–chi, — dedi Botsheva.</div>
  <div id="19"><sup><a href="https://www.kitobook.com/compare/book/11/02/19/" title="сравнение переводов, параллельные ссылки">19</a></sup> Botsheva, Odoniyo haqida gaplashay, deb shoh Sulaymon huzuriga ketdi. Shoh unga peshvoz chiqib, ta’zim qildi, keyin yana taxtiga o‘tirdi. Shohning onasi uchun ham taxt qo‘yib berishdi. Botsheva shohning o‘ng tomoniga o‘tirdi.</div>
  <div id="20"><sup><a href="https://www.kitobook.com/compare/book/11/02/20/" title="сравнение переводов, параллельные ссылки">20</a></sup> — Senga bitta kichkina iltimosim bor, qaytarmagin, — dedi Botsheva. — So‘rang, onajon, tilagingiz bajo bo‘lur, — dedi shoh.</div>
  <div id="21"><sup><a href="https://www.kitobook.com/compare/book/11/02/21/" title="сравнение переводов, параллельные ссылки">21</a></sup> — Shunamlik Obishani akang Odoniyoga xotinlikka bersang, — dedi Botsheva.</div>
  <div id="22"><sup><a href="https://www.kitobook.com/compare/book/11/02/22/" title="сравнение переводов, параллельные ссылки">22</a></sup> Sulaymon kinoyali ohangda onasiga dedi: — Nimaga Odoniyo uchun siz faqat Shunamlik Obishani so‘rayapsiz? Odoniyo akam bo‘lgandan keyin, u uchun shohlikni ham so‘rayvering. Axir, ruhoniy Abuatar, Zeruya o‘g‘li Yo‘ab uning tarafini olishlarini bilasiz–ku!</div>
  <div id="23"><sup><a href="https://www.kitobook.com/compare/book/11/02/23/" title="сравнение переводов, параллельные ссылки">23</a></sup> Shoh Sulaymon Egamiz nomi bilan ont ichib, shunday dedi: — Agar Odoniyoni shu gapi uchun o‘ldirmasam, Xudo meni har qanday jazoga mubtalo qilsin, undan ham battarrog‘iga duchor qilsin.</div>
  <div id="24"><sup><a href="https://www.kitobook.com/compare/book/11/02/24/" title="сравнение переводов, параллельные ссылки">24</a></sup> Otam Dovudning taxtiga meni o‘tqazib, kuch–qudratimni oshirgan va O‘zi aytganiday, mening sulolamni yaratgan Xudo shohid! Odoniyo shu bugunoq o‘ldiriladi!</div>
  <div id="25"><sup><a href="https://www.kitobook.com/compare/book/11/02/25/" title="сравнение переводов, параллельные ссылки">25</a></sup> Shoh Sulaymon Binayoni jo‘natdi. Binayo Odoniyoni o‘ldirdi.</div>
  <div id="26"><sup><a href="https://www.kitobook.com/compare/book/11/02/26/" title="сравнение переводов, параллельные ссылки">26</a></sup> Ruhoniy Abuatarga esa Sulaymon shu gaplarni aytdi: — Sen Onoto‘tga — o‘zingning yeringga jo‘nab qol! Sen aslida o‘limga loyiqsan! Lekin sen otam Dovudning oldida Egamiz Rabbiyning sandig‘ini olib borgan eding, otam bilan birga har narsaga bardosh bergan eding. Shuning uchun hozir seni o‘ldirmayman!</div>
  <div id="27"><sup><a href="https://www.kitobook.com/compare/book/11/02/27/" title="сравнение переводов, параллельные ссылки">27</a></sup> Sulaymon Abuatarni Egamizning ruhoniyligidan mahrum qildi. Shunday qilib, Egamizning Shilo‘da Elax xonadoni haqida aytgan so‘zlari bajo bo‘ldi.</div>
  <div id="28"><sup><a href="https://www.kitobook.com/compare/book/11/02/28/" title="сравнение переводов, параллельные ссылки">28</a></sup> Bu xabarni Yo‘ab ham eshitdi. Absalomga ergashmagan bo‘lsa ham, Odoniyo isyon ko‘targanda, Yo‘ab qo‘shilgan edi. Odoniyoning o‘limi haqida eshitgan Yo‘ab Egamizning chodiriga qochib bordi va qurbongohning burchagidan ushlab oldi.</div>
  <div id="29"><sup><a href="https://www.kitobook.com/compare/book/11/02/29/" title="сравнение переводов, параллельные ссылки">29</a></sup> “Yo‘ab Egamizning chodiriga qochib ketibdi, qurbongoh yonida ekan”, degan xabarni Sulaymonga yetkazishdi. Sulaymon o‘sha zahoti Binayoni jo‘natib “Bor, uni o‘ldirib kel”, deb buyurdi.</div>
  <div id="30"><sup><a href="https://www.kitobook.com/compare/book/11/02/30/" title="сравнение переводов, параллельные ссылки">30</a></sup> Binayo Egamizning chodiriga kelib, Yo‘abga: “Shohimiz seni, chodirdan chiqsin, deyaptilar”, deb xabar berdi. Yo‘ab esa: “Yo‘q, men shu yerda o‘lishni istayman”, deb javob qildi. Binayo: “Yo‘ab menga shunday–shunday dedi”, deb shohga yetkazdi.</div>
  <div id="31"><sup><a href="https://www.kitobook.com/compare/book/11/02/31/" title="сравнение переводов, параллельные ссылки">31</a></sup> Shoh Binayoga: — U nima degan bo‘lsa, aytganini qil, — dedi, — uni o‘ldirib, dafn qil, toki Yo‘ab to‘kkan begunoh qonlarning javobgarligi mening va otam xonadonining gardanimizda qolmasin.</div>
  <div id="32"><sup><a href="https://www.kitobook.com/compare/book/11/02/32/" title="сравнение переводов, параллельные ссылки">32</a></sup> Egamiz uning qonini o‘zining boshiga yetkazsin. U otam Dovudga bildirmasdan, ikkita solih, o‘ziga qaraganda yaxshi insonni o‘ldirgan edi. Ulardan biri Isroil lashkarboshisi, Nar o‘g‘li Abnur, ikkinchisi esa Yahudo lashkarboshisi Eter o‘g‘li Emosa edi.</div>
  <div id="33"><sup><a href="https://www.kitobook.com/compare/book/11/02/33/" title="сравнение переводов, параллельные ссылки">33</a></sup> Ikkovining qoni to abad Yo‘abning gardanida, uning nasli gardanida qolsin. Egamiz Dovudni, uning naslini, xonadonini va toj–taxtini to abad salomat qilsin!</div>
  <div id="34"><sup><a href="https://www.kitobook.com/compare/book/11/02/34/" title="сравнение переводов, параллельные ссылки">34</a></sup> So‘ng Binayo borib, Yo‘abni ham o‘ldirdi. Yo‘ab cho‘l yaqinidagi o‘z uyida dafn qilindi.</div>
  <div id="35"><sup><a href="https://www.kitobook.com/compare/book/11/02/35/" title="сравнение переводов, параллельные ссылки">35</a></sup> Shoh Sulaymon Yo‘abning o‘rniga Binayoni lashkarboshi, Abuatarning o‘rniga Zodo‘xni ruhoniy qilib tayinladi.</div>
  <div id="36"><sup><a href="https://www.kitobook.com/compare/book/11/02/36/" title="сравнение переводов, параллельные ссылки">36</a></sup> Shundan so‘ng shoh odam yuborib, Shimaxni chaqirtirib keldi va unga shunday dedi: — Quddusda o‘zingga bir uy qur va o‘sha yerda o‘tir. U yerdan hech qayerga chiqma.</div>
  <div id="37"><sup><a href="https://www.kitobook.com/compare/book/11/02/37/" title="сравнение переводов, параллельные ссылки">37</a></sup> Shuni bilib qo‘yki, o‘sha yerdan chiqib, Qidron soyligidan o‘tgan kuningoq o‘liming muqarrardir. O‘zingning boshingni o‘zing yeysan.</div>
  <div id="38"><sup><a href="https://www.kitobook.com/compare/book/11/02/38/" title="сравнение переводов, параллельные ссылки">38</a></sup> — Xo‘p bo‘ladi, shoh hazratlari, gapingiz to‘g‘ri, — dedi Shimax shohga. — Nima buyursalar, men, qulingiz, bajo aylarman. Shunday qilib, Shimax uzoq vaqt Quddusda yashab qoldi.</div>
  <div id="39"><sup><a href="https://www.kitobook.com/compare/book/11/02/39/" title="сравнение переводов, параллельные ссылки">39</a></sup> Lekin oradan uch yil o‘tib, bir voqea yuz berdi: Shimaxning ikki quli Gat shohi Oxishning yoniga qochib ketdi. Shoh Oxish Maxo deganning o‘g‘li edi. Shimaxga: “Qullaring Gatda ekan”, deb xabar berdilar.</div>
  <div id="40"><sup><a href="https://www.kitobook.com/compare/book/11/02/40/" title="сравнение переводов, параллельные ссылки">40</a></sup> Shimax eshagini egarladi va qullarini izlab Gatga — Oxish huzuriga yo‘l oldi. U yerga borib, qullarini qaytarib olib keldi.</div>
  <div id="41"><sup><a href="https://www.kitobook.com/compare/book/11/02/41/" title="сравнение переводов, параллельные ссылки">41</a></sup> Shundan keyin Sulaymonga “Shimax Quddusdan Gatga borib, yana qaytib kelibdi”, deb xabar berdilar.</div>
  <div id="42"><sup><a href="https://www.kitobook.com/compare/book/11/02/42/" title="сравнение переводов, параллельные ссылки">42</a></sup> Shoh Shimaxni chaqirtirib kelib, unga shunday dedi: — Senga: “Bilib qo‘y, Quddusdan chiqib, biror yerga borgan kuningoq o‘lishing muqarrar”, deb Egamiz nomi bilan ont ichdirib, qattiq ogohlantirmaganmidim?! Sen esa: “Xo‘p bo‘ladi! Gapingiz to‘g‘ri” degan eding.</div>
  <div id="43"><sup><a href="https://www.kitobook.com/compare/book/11/02/43/" title="сравнение переводов, параллельные ссылки">43</a></sup> Nega Egamizga ichgan ontingga va mening amrimga itoat qilmading?</div>
  <div id="44"><sup><a href="https://www.kitobook.com/compare/book/11/02/44/" title="сравнение переводов, параллельные ссылки">44</a></sup> Shoh yana Shimaxga aytdi: — Otam Dovudga qilgan yomonliklaringni o‘zing bilasan, yuragingda muhrlanib qolgan. Qilgan yomonliklaring uchun senga Egamizdan qaytsin!</div>
  <div id="45"><sup><a href="https://www.kitobook.com/compare/book/11/02/45/" title="сравнение переводов, параллельные ссылки">45</a></sup> Shoh Sulaymon esa Egamizning marhamatidan bahramand bo‘lsin, Dovudning toj– taxti Egamizning oldida to abad mustahkam tursin!</div>
  <div id="46"><sup><a href="https://www.kitobook.com/compare/book/11/02/46/" title="сравнение переводов, параллельные ссылки">46</a></sup> So‘ng shoh Sulaymon Binayoga amr berdi, u chiqdi–yu, Shimaxni o‘ldirdi. Shunday qilib, Sulaymonning shohligi xavf–xatardan xoli bo‘lib, mustahkamlandi.</div>
</div>