<div itemprop="articleBody" class="text">
  <div id="1"><sup><a href="https://www.kitobook.com/compare/book/11/01/1/" title="сравнение переводов, параллельные ссылки">1</a></sup> Shoh Dovud ancha keksaydi. Uni ko‘rpa–to‘shaklar bilan o‘rab tashlashsa ham, hech isimas edi.</div>
  <div id="2"><sup><a href="https://www.kitobook.com/compare/book/11/01/2/" title="сравнение переводов, параллельные ссылки">2</a></sup> Shunda a’yonlari Dovudga aytishdi: — Hazrati oliylari uchun yosh, bokira qiz qidirib topsak. O‘sha qiz shohimiz oldida bo‘lsin, parvarish qilsin, shohimizning quchog‘ida yotsin. Ana shunda shoh hazratlari isiydilar.</div>
  <div id="3"><sup><a href="https://www.kitobook.com/compare/book/11/01/3/" title="сравнение переводов, параллельные ссылки">3</a></sup> Shunday qilib, butun Isroil hududi bo‘ylab chiroyli, bo‘yi yetgan qizni qidirdilar. Nihoyat, Shunamlik Obisha ismli qizni topib, shoh huzuriga olib kelishdi.</div>
  <div id="4"><sup><a href="https://www.kitobook.com/compare/book/11/01/4/" title="сравнение переводов, параллельные ссылки">4</a></sup> Qiz g‘oyatda go‘zal edi. U shohni parvarish qilib, uning xizmatida bo‘ldi. Lekin shoh qizga yaqinlashmadi.</div>
  <div id="5"><sup><a href="https://www.kitobook.com/compare/book/11/01/5/" title="сравнение переводов, параллельные ссылки">5</a></sup> Absalom vafot etgandan keyin, Dovudning Xaggitdan tug‘ilgan Odoniyo ismli o‘g‘li “Men shoh bo‘laman”, deb o‘zini juda katta tutadigan bo‘lib qoldi. U o‘ziga jang aravalari, chavandozlar va ellikta qo‘riqchi oldi.</div>
  <div id="6"><sup><a href="https://www.kitobook.com/compare/book/11/01/6/" title="сравнение переводов, параллельные ссылки">6</a></sup> Otasi esa “Nima uchun sen bunday qilyapsan?” deb hech qachon uni tergamadi. Odoniyo Absalomdan keyingisi bo‘lib, juda chiroyli yigit edi.</div>
  <div id="7"><sup><a href="https://www.kitobook.com/compare/book/11/01/7/" title="сравнение переводов, параллельные ссылки">7</a></sup> U Zeruya o‘g‘li Yo‘ab va ruhoniy Abuatarga maslahat soldi. Ikkovi ham Odoniyo tarafiga o‘tdilar.</div>
  <div id="8"><sup><a href="https://www.kitobook.com/compare/book/11/01/8/" title="сравнение переводов, параллельные ссылки">8</a></sup> Lekin ruhoniy Zodo‘x, Yohayido o‘g‘li Binayo, payg‘ambar Natan, Shimax, Rey va Dovudning qo‘riqchilari Odoniyo tomonga o‘tmadilar.</div>
  <div id="9"><sup><a href="https://www.kitobook.com/compare/book/11/01/9/" title="сравнение переводов, параллельные ссылки">9</a></sup> Odoniyo En–Ro‘g‘ol bulog‘i bo‘yidagi Zo‘xalat toshi yonida qo‘y, buqa va boqilgan buzoqlarni qurbonlik qilib, hamma aka–ukalarini — shoh o‘g‘illarini, shohga qarashli barcha Yahudo a’yonlarini taklif qildi.</div>
  <div id="10"><sup><a href="https://www.kitobook.com/compare/book/11/01/10/" title="сравнение переводов, параллельные ссылки">10</a></sup> Payg‘ambar Natanni, Binayoni, shohning qo‘riqchilarini, ukasi Sulaymonni esa taklif qilmadi.</div>
  <div id="11"><sup><a href="https://www.kitobook.com/compare/book/11/01/11/" title="сравнение переводов, параллельные ссылки">11</a></sup> Shundan so‘ng Natan Sulaymonning onasi Botshevaga dedi: — Xaggitdan tug‘ilgan Odoniyo o‘zini–o‘zi shoh qilganini, Dovud hazratlari esa bu ahvoldan bexabar ekanini eshitmadingmi? </div>
  <div id="12"><sup><a href="https://www.kitobook.com/compare/book/11/01/12/" title="сравнение переводов, параллельные ссылки">12</a></sup> Endi men senga shunday maslahat beraman: Sen o‘zingning va o‘g‘ling Sulaymonning hayotini qutqar. </div>
  <div id="13"><sup><a href="https://www.kitobook.com/compare/book/11/01/13/" title="сравнение переводов, параллельные ссылки">13</a></sup> Shoh Dovud saroyiga borib, uning huzuriga kirgin. Shohga shunday deb ayt: “Shoh hazratlari bu cho‘risiga, mendan keyin o‘g‘ling Sulaymon shoh bo‘ladi, mendan keyin taxtga u o‘tiradi, deb va’da bermaganmidilar?! Nimaga endi Odoniyo shoh bo‘lib qoldi?”</div>
  <div id="14"><sup><a href="https://www.kitobook.com/compare/book/11/01/14/" title="сравнение переводов, параллельные ссылки">14</a></sup> Sen u yerda shoh bilan suhbatni davom ettirayotganingda, men orqangdan kirib, sening gapingni qo‘llab–quvvatlayman.</div>
  <div id="15"><sup><a href="https://www.kitobook.com/compare/book/11/01/15/" title="сравнение переводов, параллельные ссылки">15</a></sup> Botsheva borib, shoh Dovudning xonasiga kirdi: shoh juda munkillab qolgan, Shunamlik Obisha esa uning xizmatini qilayotgan edi.</div>
  <div id="16"><sup><a href="https://www.kitobook.com/compare/book/11/01/16/" title="сравнение переводов, параллельные ссылки">16</a></sup> Botsheva shohga egilib ta’zim qildi. — Tila tilagingni, — dedi shoh. </div>
  <div id="17"><sup><a href="https://www.kitobook.com/compare/book/11/01/17/" title="сравнение переводов, параллельные ссылки">17</a></sup> Botsheva unga dedi: — Shoh hazratlari! Bu cho‘ringizga o‘z Egangiz Xudo nomi bilan ont ichib “Mendan keyin o‘g‘ling Sulaymon shoh bo‘ladi, mendan keyin taxtga u o‘tiradi”, deb va’da bergan edingiz–ku.</div>
  <div id="18"><sup><a href="https://www.kitobook.com/compare/book/11/01/18/" title="сравнение переводов, параллельные ссылки">18</a></sup> Endi esa Odoniyo shoh bo‘lib qolibdi. Shoh hazratlari esa bu haqda hech narsa bilmaydilar.</div>
  <div id="19"><sup><a href="https://www.kitobook.com/compare/book/11/01/19/" title="сравнение переводов, параллельные ссылки">19</a></sup> U bir talay buqa, boqilgan buzoq va qo‘ylar so‘yib, shohimizning hamma o‘g‘illarini, ruhoniy Abuatarni, lashkarboshi Yo‘abni taklif qilibdi. Qulingiz Sulaymonni esa taklif qilmabdi.</div>
  <div id="20"><sup><a href="https://www.kitobook.com/compare/book/11/01/20/" title="сравнение переводов, параллельные ссылки">20</a></sup> Shoh hazratlari! Jamiki Isroil xalqining ko‘zlari sizga qadalgan, o‘zingizdan keyin taxtga kim o‘tirishini siz e’lon qilishingizni kutishyapti. </div>
  <div id="21"><sup><a href="https://www.kitobook.com/compare/book/11/01/21/" title="сравнение переводов, параллельные ссылки">21</a></sup> Aks holda shoh hazratlari olamdan o‘tib, ota–bobolari yoniga ketganlarida, men va o‘g‘lim Sulaymon xiyonatkorday bo‘lib qolamiz.</div>
  <div id="22"><sup><a href="https://www.kitobook.com/compare/book/11/01/22/" title="сравнение переводов, параллельные ссылки">22</a></sup> Botsheva shoh bilan gaplashayotganda, payg‘ambar Natan kelib qoldi. </div>
  <div id="23"><sup><a href="https://www.kitobook.com/compare/book/11/01/23/" title="сравнение переводов, параллельные ссылки">23</a></sup> Shunda shohga: “Payg‘ambar Natan shu yerdalar, sizni ko‘rmoqchilar”, deb xabar berishdi. Natan shoh huzuriga kirdi–yu, yer o‘pib unga ta’zim qildi.</div>
  <div id="24"><sup><a href="https://www.kitobook.com/compare/book/11/01/24/" title="сравнение переводов, параллельные ссылки">24</a></sup> Keyin u shohga dedi: — Shoh hazratlari! Siz “Mendan keyin Odoniyo shoh bo‘ladi, mendan keyin taxtga u o‘tiradi”, deb aytgan edingizmi?</div>
  <div id="25"><sup><a href="https://www.kitobook.com/compare/book/11/01/25/" title="сравнение переводов, параллельные ссылки">25</a></sup> U bugun chiqiboq bir talay buqa, boqilgan buzoq, qo‘ylar so‘yib, shohning hamma o‘g‘illarini, qo‘shiningizning lashkarboshilarini va ruhoniy Abuatarni taklif qildi. Hammalari Odoniyoning huzurida yeb–ichib o‘tirishibdi, “Yashasin shoh Odoniyo!” deb baqirishyapti. </div>
  <div id="26"><sup><a href="https://www.kitobook.com/compare/book/11/01/26/" title="сравнение переводов, параллельные ссылки">26</a></sup> Men, qulingizni, ruhoniy Zodo‘xni va Yohayido o‘g‘li Binayoni, qulingiz Sulaymonni esa taklif qilmadi.</div>
  <div id="27"><sup><a href="https://www.kitobook.com/compare/book/11/01/27/" title="сравнение переводов, параллельные ссылки">27</a></sup> Bularning hammasi shoh hazratlarining xohishiga ko‘ra bo‘ldimi? Shoh hazratlari o‘zlaridan keyin taxtga kim o‘tirishi haqida biz, qullariga nega ayon qilmadilar?</div>
  <div id="28"><sup><a href="https://www.kitobook.com/compare/book/11/01/28/" title="сравнение переводов, параллельные ссылки">28</a></sup> Shunda Dovud “Botshevani menga chaqiringlar!” — dedi. Botsheva kirib, shoh qarshisida turdi.</div>
  <div id="29"><sup><a href="https://www.kitobook.com/compare/book/11/01/29/" title="сравнение переводов, параллельные ссылки">29</a></sup> -</div>
  <div id="30"><sup><a href="https://www.kitobook.com/compare/book/11/01/30/" title="сравнение переводов, параллельные ссылки">30</a></sup> Shoh ont ichib aytdi: — Meni har qanday balolardan doimo saqlab kelgan Xudoyim shohid! Men Isroil xalqining Xudosi — Egamiz nomi bilan ont ichib, senga “O‘g‘ling Sulaymon mendan keyin shoh bo‘ladi, mendan keyin taxtga u o‘tiradi”, deb va’da bergan edim. O‘sha ontimni bugun ado etaman.</div>
  <div id="31"><sup><a href="https://www.kitobook.com/compare/book/11/01/31/" title="сравнение переводов, параллельные ссылки">31</a></sup> Botsheva yer o‘pib, shohga ta’zim qildi: — Shohimiz Dovud hazratlari dunyo turguncha tursinlar!</div>
  <div id="32"><sup><a href="https://www.kitobook.com/compare/book/11/01/32/" title="сравнение переводов, параллельные ссылки">32</a></sup> — Ruhoniy Zodo‘xni, payg‘ambar Natanni, Yohayido o‘g‘li Binayoni mening huzurimga taklif qilinglar! — dedi shoh Dovud. Ular shoh huzuriga kirib keldilar. </div>
  <div id="33"><sup><a href="https://www.kitobook.com/compare/book/11/01/33/" title="сравнение переводов, параллельные ссылки">33</a></sup> Shundan so‘ng shoh ularga: — Yoningizga shohingizning qo‘riqchilarini olinglar, — dedi. — O‘g‘lim Sulaymonni mening xachirimga o‘tqazib, Gixo‘n bulog‘iga olib boringlar.</div>
  <div id="34"><sup><a href="https://www.kitobook.com/compare/book/11/01/34/" title="сравнение переводов, параллельные ссылки">34</a></sup> U yerda ruhoniy Zodo‘x va payg‘ambar Natan Sulaymonning boshiga moy surtib, uni Isroil shohi qilsinlar. Keyin burg‘u chalib, baland ovoz bilan: “Yashasin shoh Sulaymon!” deb aytinglar. </div>
  <div id="35"><sup><a href="https://www.kitobook.com/compare/book/11/01/35/" title="сравнение переводов, параллельные ссылки">35</a></sup> So‘ng uning orqasidan qaytib kelinglar. U kelgach, mening taxtimga o‘tirsin, mening o‘rnimga shoh bo‘lsin. Men uni Isroil va Yahudoning hukmdori qilib tayinladim.</div>
  <div id="36"><sup><a href="https://www.kitobook.com/compare/book/11/01/36/" title="сравнение переводов, параллельные ссылки">36</a></sup> Binayo shohga qarata: — Omin! Shohimiz hazratlarining Xudosi — Egamizning amri ham shunday bo‘lsin! — dedi.</div>
  <div id="37"><sup><a href="https://www.kitobook.com/compare/book/11/01/37/" title="сравнение переводов, параллельные ссылки">37</a></sup> — Egamiz doim shoh hazratlari bilan bo‘lgan edi. Bundan keyin U Sulaymonga yor bo‘lsin, Sulaymonning taxtini shohimiz Dovud hazratlari taxtidan ham yuksak qilsin.</div>
  <div id="38"><sup><a href="https://www.kitobook.com/compare/book/11/01/38/" title="сравнение переводов, параллельные ссылки">38</a></sup> Ruhoniy Zodo‘x, payg‘ambar Natan, Yohayido o‘g‘li Binayo, shohning Xaretlik va Palatlik qo‘riqchilari Sulaymonni shoh Dovudning xachiriga o‘tqazib jo‘nadilar. Nihoyat, uni Gixo‘n bulog‘iga olib keldilar.</div>
  <div id="39"><sup><a href="https://www.kitobook.com/compare/book/11/01/39/" title="сравнение переводов, параллельные ссылки">39</a></sup> Ruhoniy Zodo‘x chodirdan olib kelgan moy solingan qo‘chqor shoxini olib chiqdi va Sulaymonning boshiga moy surtdi. Keyin burg‘u chaldilar. Shunda butun xalq: “Yashasin shoh Sulaymon!” deb qichqirdi. </div>
  <div id="40"><sup><a href="https://www.kitobook.com/compare/book/11/01/40/" title="сравнение переводов, параллельные ссылки">40</a></sup> Xalq Sulaymonga ergashib, nay chalib, o‘yin–kulgi qilib ketdi. Xalqning qiyqirig‘idan go‘yo yer titrab ketdi.</div>
  <div id="41"><sup><a href="https://www.kitobook.com/compare/book/11/01/41/" title="сравнение переводов, параллельные ссылки">41</a></sup> Odoniyo va hamma taklif qilinganlar taomni yeb bo‘lar–bo‘lmas, shovqin–suronni eshitib qoldilar. Yo‘ab burg‘u ovozini eshitib: “Nimaga bunchalik shovqin? Shaharni larzaga keltiradi–ya”, — dedi.</div>
  <div id="42"><sup><a href="https://www.kitobook.com/compare/book/11/01/42/" title="сравнение переводов, параллельные ссылки">42</a></sup> U gapini tugatmagan ham ediki, ruhoniy Abuatarning o‘g‘li Yo‘natan kirib keldi. — Kel, — dedi Odoniyo unga, — sen ulug‘ odamsan, yaxshi xabar olib kelyapsan–ov.</div>
  <div id="43"><sup><a href="https://www.kitobook.com/compare/book/11/01/43/" title="сравнение переводов, параллельные ссылки">43</a></sup> — Yo‘q, shohimiz Dovud hazratlari Sulaymonni shoh qilib ko‘tardilar, — deb javob berdi Yo‘natan.</div>
  <div id="44"><sup><a href="https://www.kitobook.com/compare/book/11/01/44/" title="сравнение переводов, параллельные ссылки">44</a></sup> — Shoh Dovud u bilan birga ruhoniy Zodo‘xni va payg‘ambar Natanni, Binayoni, o‘zining Xaretlik va Palatlik qo‘riqchilarini yubordi. Ular Sulaymonni shohning xachiriga o‘tqazishdi. </div>
  <div id="45"><sup><a href="https://www.kitobook.com/compare/book/11/01/45/" title="сравнение переводов, параллельные ссылки">45</a></sup> Ruhoniy Zodo‘x va payg‘ambar Natan Gixo‘n bulog‘ida Sulaymonning boshiga moy surtib, shoh qildilar. U yerdan shod–xurram bo‘lib qaytib kelishdi. Shuning uchun shahar ola–g‘ovur bo‘lib qoldi. Sizlar eshitayotgan shovqin–suronning boisi shudir.</div>
  <div id="46"><sup><a href="https://www.kitobook.com/compare/book/11/01/46/" title="сравнение переводов, параллельные ссылки">46</a></sup> Sulaymon shohlik taxtiga o‘tiribdi.</div>
  <div id="47"><sup><a href="https://www.kitobook.com/compare/book/11/01/47/" title="сравнение переводов, параллельные ссылки">47</a></sup> Shohning a’yonlari Dovud hazratlarini tabriklash uchun kelib shunday deyishdi: “Sulaymonning nomini Xudoyingiz sizning nomingizdan ham ko‘proq ulug‘lasin, uning taxtini sizning taxtingizdan ham yuksaltirsin.” Shoh esa to‘shagida yotganicha Xudoga sajda qilib,</div>
  <div id="48"><sup><a href="https://www.kitobook.com/compare/book/11/01/48/" title="сравнение переводов, параллельные ссылки">48</a></sup> bunday dedi: “Isroil xalqining Xudosi — Egamizga hamdu sanolar bo‘lsin! U bugun ko‘zlarim ochiqligida zurriyotimdan bittasini taxtga o‘tqazdi.”</div>
  <div id="49"><sup><a href="https://www.kitobook.com/compare/book/11/01/49/" title="сравнение переводов, параллельные ссылки">49</a></sup> Odoniyoning mehmonlari qo‘rquv ichida o‘rinlaridan turib, hammasi har yoqqa tarqalib ketdilar.</div>
  <div id="50"><sup><a href="https://www.kitobook.com/compare/book/11/01/50/" title="сравнение переводов, параллельные ссылки">50</a></sup> Odoniyo ham Sulaymondan qo‘rqqanidan o‘rnidan turdi–yu, qochib borib, qurbongohning burchagidan mahkam ushlab oldi.</div>
  <div id="51"><sup><a href="https://www.kitobook.com/compare/book/11/01/51/" title="сравнение переводов, параллельные ссылки">51</a></sup> Sulaymonga shu xabarni olib keldilar: “Odoniyo shoh Sulaymondan qo‘rqyapti, u qurbongohning burchagini mahkam ushlab olib, Sulaymon, bu qulimni o‘ldirmayman, deb oldin menga so‘z bersin, deyapti.”</div>
  <div id="52"><sup><a href="https://www.kitobook.com/compare/book/11/01/52/" title="сравнение переводов, параллельные ссылки">52</a></sup> — Agar u menga sodiq bo‘lsa, — dedi Sulaymon, — birorta tukiga zarar yetmaydi. Bordi–yu, ko‘nglida yomonlik bo‘lsa, boshini olaman.</div>
  <div id="53"><sup><a href="https://www.kitobook.com/compare/book/11/01/53/" title="сравнение переводов, параллельные ссылки">53</a></sup> Shoh Sulaymon odam yuborib, Odoniyoni qurbongohdan oldirib keldi. Odoniyo kelib, shoh Sulaymonga ta’zim qildi. Shundan so‘ng Sulaymon: “Bor, uyingga jo‘na!” — dedi unga.</div>
</div>