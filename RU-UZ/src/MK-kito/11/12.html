<div itemprop="articleBody" class="text">
  <div id="1"><sup><a href="https://www.kitobook.com/compare/book/11/12/1/" title="сравнение переводов, параллельные ссылки">1</a></sup> Raxabom Shakam shahriga ketdi. Jamiki Isroil xalqi ham, Raxabomni shoh qilib ko‘taramiz, deb Shakamga kelishdi.</div>
  <div id="2"><sup><a href="https://www.kitobook.com/compare/book/11/12/2/" title="сравнение переводов, параллельные ссылки">2</a></sup> Nabat o‘g‘li Yeribom bu haqda eshitib, Misrdan qaytdi. U Sulaymonning dastidan Misrga qochib ketganicha, hanuz o‘sha yerda edi.</div>
  <div id="3"><sup><a href="https://www.kitobook.com/compare/book/11/12/3/" title="сравнение переводов, параллельные ссылки">3</a></sup> Isroil xalqi odam yuborib, uni ayttirib keldi. So‘ngra Yeribom bilan barcha Isroil jamoasi Raxabom huzuriga kelib, unga shu gapni aytishdi:</div>
  <div id="4"><sup><a href="https://www.kitobook.com/compare/book/11/12/4/" title="сравнение переводов, параллельные ссылки">4</a></sup> — Otangiz bizga og‘ir bo‘yinturuq solgan edi. U bizni majbur qilgan og‘ir mehnatni endi siz yengillatib, bo‘yinturuqdan xalos qiling. O‘shanda biz sizga itoat etamiz.</div>
  <div id="5"><sup><a href="https://www.kitobook.com/compare/book/11/12/5/" title="сравнение переводов, параллельные ссылки">5</a></sup> — Hozir qaytib ketaveringlar, — dedi Raxabom kelganlarga, — uch kundan keyin yana huzurimga kelinglar. Shunday qilib, xalq qaytib ketdi.</div>
  <div id="6"><sup><a href="https://www.kitobook.com/compare/book/11/12/6/" title="сравнение переводов, параллельные ссылки">6</a></sup> Shoh Raxabomning otasi Sulaymon hayotligi davrida oqsoqollar har doim uning oldida hoziru nozir edilar. Shoh o‘sha oqsoqollarga maslahat soldi. — Sizlar nima deysizlar, bu xalqqa nima deb javob bersam bo‘ladi?</div>
  <div id="7"><sup><a href="https://www.kitobook.com/compare/book/11/12/7/" title="сравнение переводов, параллельные ссылки">7</a></sup> Oqsoqollar shohga shunday deb maslahat berishdi: — Agar siz bu xalqqa bugun qul bo‘lib xizmat qilsangiz, ularga javob berganingizda, yaxshi so‘zingizni ayamasangiz, ular sizga bir umr xizmat qiladilar.</div>
  <div id="8"><sup><a href="https://www.kitobook.com/compare/book/11/12/8/" title="сравнение переводов, параллельные ссылки">8</a></sup> Lekin shoh oqsoqollarning maslahatlarini rad qildi. Birga o‘sgan va o‘ziga xizmat qilayotgan yosh yigitlar bilan maslahatlashdi.</div>
  <div id="9"><sup><a href="https://www.kitobook.com/compare/book/11/12/9/" title="сравнение переводов, параллельные ссылки">9</a></sup> Shoh o‘sha yigitlarga dedi: — Bu xalq menga: “Otangiz bizga solgan og‘ir bo‘yinturuqdan endi bizni siz xalos qiling”, deyapti. Ularga nima deb javob berayin? Sizlar qanday maslahat berasizlar?</div>
  <div id="10"><sup><a href="https://www.kitobook.com/compare/book/11/12/10/" title="сравнение переводов, параллельные ссылки">10</a></sup> Raxabom bilan birga o‘sib–ulg‘aygan yosh yigitlar unga shunday maslahat berishdi: — Arz qilgan o‘sha xalqqa shunday deb ayt: “Mening sinchalog‘im otamning belidan ham yo‘g‘on.</div>
  <div id="11"><sup><a href="https://www.kitobook.com/compare/book/11/12/11/" title="сравнение переводов, параллельные ссылки">11</a></sup> Otam sizlarga og‘ir bo‘yinturuq solgan edi, endi men undan ham battar qilaman. Otam sizlarni qamchi bilan jazolagan ekan, men esa chayonlarga chaqtirib, jazolayman.”</div>
  <div id="12"><sup><a href="https://www.kitobook.com/compare/book/11/12/12/" title="сравнение переводов, параллельные ссылки">12</a></sup> Raxabom Yeribom bilan xalqqa: “Uchinchi kuni huzurimga kelinglar”, deb aytgani uchun, xalq aytilgan paytda shoh Raxabomning huzuriga keldi.</div>
  <div id="13"><sup><a href="https://www.kitobook.com/compare/book/11/12/13/" title="сравнение переводов, параллельные ссылки">13</a></sup> Shoh oqsoqollarning bergan maslahatlarini pisand qilmay,</div>
  <div id="14"><sup><a href="https://www.kitobook.com/compare/book/11/12/14/" title="сравнение переводов, параллельные ссылки">14</a></sup> yosh yigitlarning gapiga kirib, xalqqa keskin javob berdi: — Otam sizlarga og‘ir bo‘yinturuq solgan edi, endi men undan ham battar qilaman. Otam sizlarni qamchi bilan urib jazolagan ekan, men esa chayonlarga chaqtirib jazolayman.</div>
  <div id="15"><sup><a href="https://www.kitobook.com/compare/book/11/12/15/" title="сравнение переводов, параллельные ссылки">15</a></sup> Shunday qilib, shoh xalqqa quloq solmadi. Egamizning Shilo‘lik Oxiyo orqali Nabat o‘g‘li Yeribomga bergan so‘zi bajo bo‘lishi uchun, Xudo bu voqeani shunday rejalashtirgan edi.</div>
  <div id="16"><sup><a href="https://www.kitobook.com/compare/book/11/12/16/" title="сравнение переводов, параллельные ссылки">16</a></sup> Isroil xalqi qarasaki, shoh gapga quloq solmayapti. Shundan keyin xalq unga shunday xitob qildi: “Essay o‘g‘li Dovudning bizga o‘tkazib qo‘ygan joyi yo‘q, Bizning ham undan qarzimiz yo‘q! Ey, Isroil xalqi, hamma o‘z uyiga qaytsin! Ey, Dovud, endi o‘z ko‘mochingga o‘zing kul tortaver!” Shunday qilib, Isroil xalqi uylariga tarqalib ketdi.</div>
  <div id="17"><sup><a href="https://www.kitobook.com/compare/book/11/12/17/" title="сравнение переводов, параллельные ссылки">17</a></sup> Faqat Yahudo shaharlarida yashaydigan Isroil xalqi ustidangina Raxabom hukmronlik qiladigan bo‘lib qoldi.</div>
  <div id="18"><sup><a href="https://www.kitobook.com/compare/book/11/12/18/" title="сравнение переводов, параллельные ссылки">18</a></sup> Shoh Raxabom qarollar boshlig‘i Odoniramni Isroil xalqi oldiga yuborgan edi, Isroil xalqi uni toshbo‘ron qilib o‘ldirdi. Bu xabarni shoh Raxabom eshitdi–yu, shosha–pisha jang aravasiga minib Quddusga qochdi.</div>
  <div id="19"><sup><a href="https://www.kitobook.com/compare/book/11/12/19/" title="сравнение переводов, параллельные ссылки">19</a></sup> Isroil xalqi o‘sha kundan boshlab Dovud xonadonidan yuz o‘girdi.</div>
  <div id="20"><sup><a href="https://www.kitobook.com/compare/book/11/12/20/" title="сравнение переводов, параллельные ссылки">20</a></sup> Isroil xalqi: “Yeribom qaytib kelibdi”, degan xabarni eshitishdi–yu, odam yuborib, uni o‘zlarining huzuriga chaqirtirib kelishdi. Isroil xalqi Yeribomni butun Isroilga shoh qildilar. Dovud xonadoniga sodiq bo‘lgan faqat Yahudo qabilasi qoldi, boshqa hech kim bu xonadonga ergashmadi.</div>
  <div id="21"><sup><a href="https://www.kitobook.com/compare/book/11/12/21/" title="сравнение переводов, параллельные ссылки">21</a></sup> Sulaymon o‘g‘li Raxabom Quddusga kelib, Yahudo va Benyamin qabilalaridan 180.000 odamni sipohlikka tanlab oldi. “Shohlikni qaytarib olaman”, degan maqsadda ularni Isroil xalqiga qarshi jang qilish uchun tayyorladi.</div>
  <div id="22"><sup><a href="https://www.kitobook.com/compare/book/11/12/22/" title="сравнение переводов, параллельные ссылки">22</a></sup> Lekin o‘shanda payg‘ambar Shamayoga Xudoning quyidagi so‘zlari ayon bo‘ldi:</div>
  <div id="23"><sup><a href="https://www.kitobook.com/compare/book/11/12/23/" title="сравнение переводов, параллельные ссылки">23</a></sup> “Sulaymonning o‘g‘li, Yahudo shohi Raxabomga, butun Yahudo va Benyamin qabilasiga, bu yerdagi boshqa xalqlarga shu gaplarni yetkaz:</div>
  <div id="24"><sup><a href="https://www.kitobook.com/compare/book/11/12/24/" title="сравнение переводов, параллельные ссылки">24</a></sup> — Egamiz shunday aytmoqda: qarindoshlaringiz Isroil xalqiga qarshi urush boshlamanglar! Har kim o‘z uyiga qaytsin! Chunki bu ishlar hammasi Mendan bo‘ldi.” Ular Egamizning amriga itoat etib, uylariga qaytib ketdilar.</div>
  <div id="25"><sup><a href="https://www.kitobook.com/compare/book/11/12/25/" title="сравнение переводов, параллельные ссылки">25</a></sup> Yeribom Efrayim qirlaridagi Shakam shahrini mustahkam qilib, o‘sha yerda o‘rnashdi. U yerdan Paniyolga ketib, u shaharni ham mustahkam qildi.</div>
  <div id="26"><sup><a href="https://www.kitobook.com/compare/book/11/12/26/" title="сравнение переводов, параллельные ссылки">26</a></sup> Keyin Yeribom o‘ziga o‘zi aytdi: “Shohlik yana Dovud xonadoniga qaytib qolishi mumkin.</div>
  <div id="27"><sup><a href="https://www.kitobook.com/compare/book/11/12/27/" title="сравнение переводов, параллельные ссылки">27</a></sup> Agar bu xalq Egamizning uyigaqurbonlik qilish uchun Quddusga boraversa, u paytda xalqning ko‘ngli yana o‘zlarining hukmdori Yahudo shohi Raxabomga chopadi, meni esa o‘ldiradilar.”</div>
  <div id="28"><sup><a href="https://www.kitobook.com/compare/book/11/12/28/" title="сравнение переводов, параллельные ссылки">28</a></sup> Shundan so‘ng shoh maslahatchilari bilan maslahatlashib, ikki oltin buzoq yasadi va xalqqa dedi: — Ey, Isroil, Quddusga borib yurishingizga hojat yo‘q! Mana, sizlarni Misrdan olib chiqqan xudolaringiz!</div>
  <div id="29"><sup><a href="https://www.kitobook.com/compare/book/11/12/29/" title="сравнение переводов, параллельные ссылки">29</a></sup> Yeribom oltin buzoqlarning birini Baytil shahriga, ikkinchisini Dan shahriga o‘rnashtirdi.</div>
  <div id="30"><sup><a href="https://www.kitobook.com/compare/book/11/12/30/" title="сравнение переводов, параллельные ссылки">30</a></sup> Xalq oltin buzoqlarga topinmoq uchun Baytilga va Danga borardi. Bu narsalar esa hammani gunohga botirdi.</div>
  <div id="31"><sup><a href="https://www.kitobook.com/compare/book/11/12/31/" title="сравнение переводов, параллельные ссылки">31</a></sup> Yeribom, bundan tashqari, begona xudolarga atab sajdagohlar qurdirdi. Levi qabilasidan bo‘lmagan xalqdan ruhoniylar tayinladi.</div>
  <div id="32"><sup><a href="https://www.kitobook.com/compare/book/11/12/32/" title="сравнение переводов, параллельные ссылки">32</a></sup> Yeribom sakkizinchi oyning o‘n beshinchi kunini, Yahudoda bo‘ladigan bayramga o‘xshash bayram deb tayin qildi. Keyin qurbongohga chiqib, Baytilda yasagan oltin buzoqlarga qurbonliklar keltirdi. Baytilda o‘zi barpo qilgan sajdagohlarga ruhoniylar tayinlagan edi.</div>
  <div id="33"><sup><a href="https://www.kitobook.com/compare/book/11/12/33/" title="сравнение переводов, параллельные ссылки">33</a></sup> Shunday qilib, sakkizinchi oyning o‘n beshinchi kunini Isroil xalqi uchun bayram deb tayin etgach, Baytilga bordi. Bayramni nishonlash uchun qurbongoh yoniga kelib qurbonlik keltirdi.</div>
</div>