<div itemprop="articleBody" class="text">
  <div id="1"><sup><a href="https://www.kitobook.com/compare/book/11/11/1/" title="сравнение переводов, параллельные ссылки">1</a></sup> Shoh Sulaymon fir’avnning qizidan boshqa yana Mo‘ablik, Ommonlik, Edomlik, Sidonlik va Xet xalqidan ko‘pgina ajnabiy ayollarga ko‘ngil qo‘ydi.</div>
  <div id="2"><sup><a href="https://www.kitobook.com/compare/book/11/11/2/" title="сравнение переводов, параллельные ссылки">2</a></sup> EgamizIsroil xalqiga bu xalqlar haqida gapirib, shunday degan edi: “Ularga qiz bermanglar ham, qiz olmanglar ham. Aks holda ular ko‘nglingizni o‘z xudolariga rom qilib qo‘yadilar.” Sulaymon esa o‘sha ayollarga shahvat bilan yopishdi.</div>
  <div id="3"><sup><a href="https://www.kitobook.com/compare/book/11/11/3/" title="сравнение переводов, параллельные ссылки">3</a></sup> Uning yetti yuzta xotini shohlar qizlaridan bo‘lib, uch yuzta kanizagi ham bor edi. Xotinlari sababli shoh begona xudolarga yuz burdi.</div>
  <div id="4"><sup><a href="https://www.kitobook.com/compare/book/11/11/4/" title="сравнение переводов, параллельные ссылки">4</a></sup> Oxiri shunday bo‘ldiki, keksaygan chog‘ida shohning ko‘ngli xotinlari tufayli begona xudolarga moyil bo‘ldi. Dovud o‘zining Egasi Xudoga chin yurakdan bog‘langan edi, Sulaymon esa otasiga o‘xshamadi.</div>
  <div id="5"><sup><a href="https://www.kitobook.com/compare/book/11/11/5/" title="сравнение переводов, параллельные ссылки">5</a></sup> Shunday qilib, Sulaymon Sidon aholisining xudosi Ashtaret, Ommon xalqining makruh xudosi Mo‘laxga sajda qila boshladi.</div>
  <div id="6"><sup><a href="https://www.kitobook.com/compare/book/11/11/6/" title="сравнение переводов, параллельные ссылки">6</a></sup> Sulaymon Egamiz oldida qabihliklar qildi. Otasi Dovud Egamizga sodiq qolgan bo‘lsa, Sulaymon unday qilmadi.</div>
  <div id="7"><sup><a href="https://www.kitobook.com/compare/book/11/11/7/" title="сравнение переводов, параллельные ссылки">7</a></sup> Quddusning sharqidagi tepalikda Mo‘ab xalqining makruh xudosi Xamo‘shga va Ommon xalqining makruh xudosi Mo‘laxga sajdagoh qurdi.</div>
  <div id="8"><sup><a href="https://www.kitobook.com/compare/book/11/11/8/" title="сравнение переводов, параллельные ссылки">8</a></sup> Hamma ajnabiy xotinlari o‘z xudolariga tutatqi tutatib, qurbonliklar keltirishlari uchun shunday qildi.</div>
  <div id="9"><sup><a href="https://www.kitobook.com/compare/book/11/11/9/" title="сравнение переводов, параллельные ссылки">9</a></sup> Egamiz unga ikki marta zohir bo‘lib: “Begona xudolarga ergashma”, deb amr bergan edi. Lekin u Isroil xalqining Xudosi — Egamizdan yuz o‘girdi.</div>
  <div id="10"><sup><a href="https://www.kitobook.com/compare/book/11/11/10/" title="сравнение переводов, параллельные ссылки">10</a></sup> Egamizning amrini bajo qilmadi. Egamiz Sulaymondan qattiq g‘azablandi.</div>
  <div id="11"><sup><a href="https://www.kitobook.com/compare/book/11/11/11/" title="сравнение переводов, параллельные ссылки">11</a></sup> Shundan keyin U Sulaymonga dedi: — Modomiki, Sen bilan qilgan ahdimni va senga amr qilgan farmonlarimni bila turib bajarmagan ekansan, Men endi shohlikni sendan tortib olaman va tobe odamlaringdan biriga beraman.</div>
  <div id="12"><sup><a href="https://www.kitobook.com/compare/book/11/11/12/" title="сравнение переводов, параллельные ссылки">12</a></sup> Lekin otang Dovudning haqi–hurmati uchun bu ishni sen hayotligingda qilmayman. Shohlikni o‘g‘lingning qo‘lidan tortib olaman.</div>
  <div id="13"><sup><a href="https://www.kitobook.com/compare/book/11/11/13/" title="сравнение переводов, параллельные ссылки">13</a></sup> Shunda ham shohlikning hammasini tortib olmayman, qulim Dovudning haqi–hurmati uchun, O‘zim tanlab olgan Quddus haqi–hurmati uchun bitta qabilani sening o‘g‘lingga qoldiraman.</div>
  <div id="14"><sup><a href="https://www.kitobook.com/compare/book/11/11/14/" title="сравнение переводов, параллельные ссылки">14</a></sup> Egamiz Sulaymonga Edomlik Hadadni dushman qilib qo‘ydi. U Edom shohlari naslidan edi.</div>
  <div id="15"><sup><a href="https://www.kitobook.com/compare/book/11/11/15/" title="сравнение переводов, параллельные ссылки">15</a></sup> Ancha oldin Dovud Edomliklar bilan urush qilgan edi. O‘sha jangda Isroil xalqidan halok bo‘lganlarni dafn qilish uchun lashkarboshi Yo‘ab Edomga bordi.</div>
  <div id="16"><sup><a href="https://www.kitobook.com/compare/book/11/11/16/" title="сравнение переводов, параллельные ссылки">16</a></sup> Isroil lashkari va Yo‘ab Edomdagi erkak zotini bitta qo‘ymay qirib tashlagunga qadar, olti oy u yerda qolgan edilar.</div>
  <div id="17"><sup><a href="https://www.kitobook.com/compare/book/11/11/17/" title="сравнение переводов, параллельные ссылки">17</a></sup> Shunda Hadadga va uning otasiga xizmat qilgan ba’zi Edomliklar Misrga qochib ketishgan edi. O‘sha paytda Hadad kichkina bola edi.</div>
  <div id="18"><sup><a href="https://www.kitobook.com/compare/book/11/11/18/" title="сравнение переводов, параллельные ссылки">18</a></sup> Ular Midiyondan jo‘nab, Poronga yetib kelishdi. Porondan ham odamlar ularga qo‘shildilar. Keyin Misrga — Misr shohi fir’avn huzuriga yetib kelishdi. Fir’avn Hadadga uy berdi, oziq–ovqat tayin etdi, yer berdi.</div>
  <div id="19"><sup><a href="https://www.kitobook.com/compare/book/11/11/19/" title="сравнение переводов, параллельные ссылки">19</a></sup> Hadad fir’avnning hurmatini qozondi. Fir’avn Hadadga qayinsinglisini — malika Taxpanasning singlisini nikohlab berdi.</div>
  <div id="20"><sup><a href="https://www.kitobook.com/compare/book/11/11/20/" title="сравнение переводов, параллельные ссылки">20</a></sup> Xotini Hadadga o‘g‘li Ganuvatni tug‘ib berdi. Taxpanas bolani fir’avn xonadonida tarbiya qila boshladi. Ganuvat fir’avn xonadonida uning o‘g‘illari qatorida ulg‘aydi.</div>
  <div id="21"><sup><a href="https://www.kitobook.com/compare/book/11/11/21/" title="сравнение переводов, параллельные ссылки">21</a></sup> Hadad Misrda: “Dovud olamdan o‘tibdi, lashkarboshi Yo‘ab ham vafot etibdi”, degan xabarni eshitgach, fir’vnga dedi: — Menga ijozat bersalar, o‘z yurtimga ketsam.</div>
  <div id="22"><sup><a href="https://www.kitobook.com/compare/book/11/11/22/" title="сравнение переводов, параллельные ссылки">22</a></sup> Yurtimga ketaman, deysan, nima, mening yonimda biror narsaga muhtojlik sezyapsanmi? — deb so‘radi fir’avn. — Yo‘q, aslo, lekin baribir, menga ijozat bersalar, — deb turib oldi Hadad.</div>
  <div id="23"><sup><a href="https://www.kitobook.com/compare/book/11/11/23/" title="сравнение переводов, параллельные ссылки">23</a></sup> Xudo Razo‘nni ham Sulaymonga dushman qilib qo‘ydi. Razo‘n Elyodax deganning o‘g‘li edi. Razo‘n o‘z xo‘jayini, Zo‘vo shohi Hadadzarning dastidan qochib ketgan edi.</div>
  <div id="24"><sup><a href="https://www.kitobook.com/compare/book/11/11/24/" title="сравнение переводов, параллельные ссылки">24</a></sup> Dovud Zo‘voliklarni qirgach, Razo‘n ham atrofiga bir bosqinchi guruhni to‘plab, o‘sha guruhga bosh bo‘ldi. So‘ng ular Damashqqa borib, u yerda joylashdilar. Damashqda o‘z hukmronligini o‘rnatdilar.</div>
  <div id="25"><sup><a href="https://www.kitobook.com/compare/book/11/11/25/" title="сравнение переводов, параллельные ссылки">25</a></sup> U ham Sulaymon hayot paytida Isroilga dushman bo‘lib qoldi. Razo‘n Oramda shoh bo‘lib turar ekan, Hadad kabi, Isroilga nafrat bilan qarab, doimo dushmanlik qilib keldi.</div>
  <div id="26"><sup><a href="https://www.kitobook.com/compare/book/11/11/26/" title="сравнение переводов, параллельные ссылки">26</a></sup> Yana Sulaymonning a’yonlaridan biri — Efrayim qabilasidan bo‘lgan Yeribom degani ham shohga qarshi bosh ko‘tardi. U Zarido shahridan Nabat deganning o‘g‘li edi. Yeribomning onasi beva ayol bo‘lib, oti Zaruva edi.</div>
  <div id="27"><sup><a href="https://www.kitobook.com/compare/book/11/11/27/" title="сравнение переводов, параллельные ссылки">27</a></sup> Yeribom Sulaymonga qarshi bosh ko‘targanining sababi quyidagicha edi: Sulaymon Quddusning sharq tomonidagi pastlikni to‘ldirib, mustahkamlab, otasi Dovud qal’asining devorlarini tuzatgan edi.</div>
  <div id="28"><sup><a href="https://www.kitobook.com/compare/book/11/11/28/" title="сравнение переводов, параллельные ссылки">28</a></sup> Yeribom juda ham qobiliyatli yigit edi. Yeribomning g‘ayratliligini ko‘rgan Sulaymon uni Yusuf qabilasidan olingan barcha qarollarga nazoratchi qilib qo‘ydi.</div>
  <div id="29"><sup><a href="https://www.kitobook.com/compare/book/11/11/29/" title="сравнение переводов, параллельные ссылки">29</a></sup> Bir kuni Yeribom Quddusdan tashqari chiqqan edi, Shilo‘lik payg‘ambar Oxiyo bilan yo‘lda uchrashib qoldi. Oxiyo yangi kiyimlar kiyib olgan ekan. U yerda ikkovidan boshqa hech kim yo‘q edi.</div>
  <div id="30"><sup><a href="https://www.kitobook.com/compare/book/11/11/30/" title="сравнение переводов, параллельные ссылки">30</a></sup> Shu payt Oxiyo ustidagi yangi kiyimlarini yechdi–yu, yirtib o‘n ikki bo‘lakka bo‘lib tashladi.</div>
  <div id="31"><sup><a href="https://www.kitobook.com/compare/book/11/11/31/" title="сравнение переводов, параллельные ссылки">31</a></sup> Keyin Yeribomga dedi: — O‘zingga o‘n bo‘lagini ol. Isroil xalqining Xudosi — Egamiz ham shunday aytmoqda: “Men Sulaymonning qo‘lidan shohlikni tortib olaman va o‘nta qabilani senga beraman.</div>
  <div id="32"><sup><a href="https://www.kitobook.com/compare/book/11/11/32/" title="сравнение переводов, параллельные ссылки">32</a></sup> Qulim Dovudning haqi–hurmati uchun, Isroilning hamma qabilalari orasidan O‘zim tanlab olgan Quddus shahri haqi– hurmati uchun bitta qabila Sulaymonniki bo‘ladi.</div>
  <div id="33"><sup><a href="https://www.kitobook.com/compare/book/11/11/33/" title="сравнение переводов, параллельные ссылки">33</a></sup> Sulaymon Mendan yuz o‘girib, Sidonning xudosi Ashtaretga, Mo‘ab xudosi Xamo‘shga, Ommonning xudosi Mo‘laxga sajda qila boshladi. Otasi Dovudga o‘xshamadi, oldimda to‘g‘ri ishlar qilmadi, farmonlarimga va qonun– qoidalarimga rioya qilmadi, yo‘llarimdan yurmadi.</div>
  <div id="34"><sup><a href="https://www.kitobook.com/compare/book/11/11/34/" title="сравнение переводов, параллельные ссылки">34</a></sup> Ammo shohlikni undan tamomila tortib olmayman. Amr va farmonlarimga rioya qilgan va o‘zim tanlab olgan qulim Dovudning haqi–hurmati uchun, Sulaymonni umrining oxirigacha shoh qilaman.</div>
  <div id="35"><sup><a href="https://www.kitobook.com/compare/book/11/11/35/" title="сравнение переводов, параллельные ссылки">35</a></sup> Shohlikni esa uning o‘g‘lidan tortib olib, o‘nta qabilani senga beraman.</div>
  <div id="36"><sup><a href="https://www.kitobook.com/compare/book/11/11/36/" title="сравнение переводов, параллельные ссылки">36</a></sup> Men o‘sha yerda ulug‘lanay, deb O‘zim uchun Quddus shahrini tanlaganman. Qulim Dovudning chirog‘i Quddusda hech qachon o‘chmasin, deb Sulaymonning o‘g‘liga bitta qabilani beraman.</div>
  <div id="37"><sup><a href="https://www.kitobook.com/compare/book/11/11/37/" title="сравнение переводов, параллельные ссылки">37</a></sup> Men seni Isroil shohi qilaman, ko‘ngling qayerni istasa, o‘sha yerda shohlik qilaverasan.</div>
  <div id="38"><sup><a href="https://www.kitobook.com/compare/book/11/11/38/" title="сравнение переводов, параллельные ссылки">38</a></sup> Agar qulim Dovudga o‘xshab aytganlarimga itoat qilsang: yo‘llarimdan yursang, oldimda to‘g‘ri ishlar qilsang, farmon va amrlarimga rioya qilsang, Men sen bilan bo‘laman. Isroilni senga berib, Dovudga qilganimday, xonadoning hukmronligini o‘zingdan keyin ham davom ettiraman.</div>
  <div id="39"><sup><a href="https://www.kitobook.com/compare/book/11/11/39/" title="сравнение переводов, параллельные ссылки">39</a></sup> Sulaymonning shu qilmishlari evaziga Dovudning naslini tahqirlayman, lekin to abad emas.”</div>
  <div id="40"><sup><a href="https://www.kitobook.com/compare/book/11/11/40/" title="сравнение переводов, параллельные ссылки">40</a></sup> Sulaymon Yeribomni o‘ldirmoqchi bo‘ldi. Yeribom esa Misrga — Misr shohi Shishaxning yoniga qochib ketdi. U Sulaymon vafot etguncha Misrda qoldi.</div>
  <div id="41"><sup><a href="https://www.kitobook.com/compare/book/11/11/41/" title="сравнение переводов, параллельные ссылки">41</a></sup> Sulaymonning boshqa ishlari, butun faoliyati, uning donishmandligi haqida “Sulaymonning ishlari” kitobida yozib qoldirilgan.</div>
  <div id="42"><sup><a href="https://www.kitobook.com/compare/book/11/11/42/" title="сравнение переводов, параллельные ссылки">42</a></sup> Sulaymon Quddusda butun Isroil ustidan hukmdor edi. Uning hukmronligi qirq yil davom etdi.</div>
  <div id="43"><sup><a href="https://www.kitobook.com/compare/book/11/11/43/" title="сравнение переводов, параллельные ссылки">43</a></sup> Sulaymon olamdan o‘tdi. U otasi Dovud qal’asida ota– bobolari yoniga dafn qilindi. O‘rniga esa o‘g‘li Raxabom shoh bo‘ldi.</div>
</div>