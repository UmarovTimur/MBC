<div itemprop="articleBody" class="text">
  <div id="1"><sup><a href="https://www.kitobook.com/compare/book/11/22/1/" title="сравнение переводов, параллельные ссылки">1</a></sup> Oradan uch yil o‘tdi. Shu vaqt oralig‘ida Oram bilan Isroil o‘rtasida urush bo‘lmadi.</div>
  <div id="2"><sup><a href="https://www.kitobook.com/compare/book/11/22/2/" title="сравнение переводов, параллельные ссылки">2</a></sup> Uchinchi yili Yahudo shohi Yohushafat Isroil shohi huzuriga keldi.</div>
  <div id="3"><sup><a href="https://www.kitobook.com/compare/book/11/22/3/" title="сравнение переводов, параллельные ссылки">3</a></sup> Isroil shohi a’yonlariga dedi: — Giladdagi Ramo‘t bizniki ekanini bilasizlarmi? Lekin biz bu shaharni uzoq vaqtdan buyon Oram shohidan tortib olmay, sukut saqlab kelyapmiz.</div>
  <div id="4"><sup><a href="https://www.kitobook.com/compare/book/11/22/4/" title="сравнение переводов, параллельные ссылки">4</a></sup> — Giladdagi Ramo‘t uchun jang qilmoqqa men bilan borasanmi? — deb so‘radi Axab Yohushafatdan. — Meni go‘yo o‘zing deb bil, xalqimni o‘zingning xalqing deb, otlarimni o‘zingning otlaring deb bil, — dedi Yohushafat unga.</div>
  <div id="5"><sup><a href="https://www.kitobook.com/compare/book/11/22/5/" title="сравнение переводов, параллельные ссылки">5</a></sup> Yohushafat Isroil shohiga yana aytdi: — Avval Egamizning xohish–irodasini bil–chi, U nima der ekan.</div>
  <div id="6"><sup><a href="https://www.kitobook.com/compare/book/11/22/6/" title="сравнение переводов, параллельные ссылки">6</a></sup> Isroil shohi to‘rt yuzga yaqin payg‘ambarni to‘plab ulardan so‘radi: — Giladdagi Ramo‘t uchun jang qilmoqqa boraymi yoki bormaymi? — Boraversinlar, Rabbiy u shaharni shoh hazratlarining qo‘liga beradi.</div>
  <div id="7"><sup><a href="https://www.kitobook.com/compare/book/11/22/7/" title="сравнение переводов, параллельные ссылки">7</a></sup> — Bu yerda ulardan boshqa Egamizning birorta payg‘ambari qolmadimi? Agar bo‘lsa, undan ham so‘rab ko‘raylik, — dedi Yohushafat.</div>
  <div id="8"><sup><a href="https://www.kitobook.com/compare/book/11/22/8/" title="сравнение переводов, параллельные ссылки">8</a></sup> — Yana bir kishi bor, — dedi Axab Yohushafatga, — Yimloning o‘g‘li Mixiyo. U orqali Egamizning xohish–irodasini bilsak bo‘ladi. Lekin men uni yomon ko‘raman, chunki u men haqimda bashorat qilsa, xayrli gap aytmaydi, xunuk gap aytadi. — Ey, shoh, bunday deb aytma, — dedi Yohushafat.</div>
  <div id="9"><sup><a href="https://www.kitobook.com/compare/book/11/22/9/" title="сравнение переводов, параллельные ссылки">9</a></sup> Isroil shohi mulozimini chaqirib: — Tez borib, Yimloning o‘g‘li Mixiyoni olib kel, — deb buyurdi.</div>
  <div id="10"><sup><a href="https://www.kitobook.com/compare/book/11/22/10/" title="сравнение переводов, параллельные ссылки">10</a></sup> Isroil shohi Axab va Yahudo shohi Yohushafat shohlik liboslarini kiyib, har qaysisi o‘z taxtida Samariya darvozasi yonidagi xirmonda o‘tirar, hamma payg‘ambarlar esa ularning ro‘parasida turib bashorat qilayotgan edi.</div>
  <div id="11"><sup><a href="https://www.kitobook.com/compare/book/11/22/11/" title="сравнение переводов, параллельные ссылки">11</a></sup> Xanano o‘g‘li Zidqiyo temir shoxlar yasab, dedi: — Egamiz: “Oram lashkarini qirib bitirmaguningcha, shu shoxlar bilan suzaverasan”, deb aytmoqda.</div>
  <div id="12"><sup><a href="https://www.kitobook.com/compare/book/11/22/12/" title="сравнение переводов, параллельные ссылки">12</a></sup> Boshqa payg‘ambarlar ham shohga: — Ramo‘tga boraversinlar, albatta g‘alaba qiladilar, Egamiz o‘sha shaharni shohimizning qo‘llariga beradi, — deb bashorat qildilar.</div>
  <div id="13"><sup><a href="https://www.kitobook.com/compare/book/11/22/13/" title="сравнение переводов, параллельные ссылки">13</a></sup> Mulozim Mixiyoni chaqirish uchun ketdi. U Mixiyoning oldiga kelib, unga dedi: — Qara, hozir hamma payg‘ambarlar bir og‘izdan shohga yaxshilikdan bashorat qilyaptilar. Sening bashorating ham ularnikiday bo‘lsin. Sen ham yaxshilikdan karomat qil.</div>
  <div id="14"><sup><a href="https://www.kitobook.com/compare/book/11/22/14/" title="сравнение переводов, параллельные ссылки">14</a></sup> — Xudo haqi! Egamiz menga nimani ayon qilsa, shuni aytaman, — dedi Mixiyo.</div>
  <div id="15"><sup><a href="https://www.kitobook.com/compare/book/11/22/15/" title="сравнение переводов, параллельные ссылки">15</a></sup> Mixiyo shoh huzuriga keldi. — Ey, Mixiyo, men Ramo‘tni qaytarib olish uchun jang qilmoqchiman. Shuning uchun Giladdagi Ramo‘tga boraymi yoki bormaymi? — deya so‘radi shoh undan. — Boraversinlar, albatta g‘olib keladilar, — dedi Mixiyo. — Egamiz o‘sha shaharni shoh hazratlarining qo‘liga beradi.</div>
  <div id="16"><sup><a href="https://www.kitobook.com/compare/book/11/22/16/" title="сравнение переводов, параллельные ссылки">16</a></sup> — Faqat haqiqatni aytishing uchun, Egamiz nomini o‘rtaga qo‘yib senga necha marta ont ichdirayin? — deb shoh undan yana so‘radi.</div>
  <div id="17"><sup><a href="https://www.kitobook.com/compare/book/11/22/17/" title="сравнение переводов, параллельные ссылки">17</a></sup> — Isroil xalqini ko‘rib turibman, ular tog‘lar ustida yoyilib yurgan cho‘ponsiz qo‘ylarga o‘xshaydi, — dedi Mixiyo. — Egamiz: “Ularning xo‘jayini yo‘q, har biri o‘z uyiga tinch–omon qaytib ketsin”, dedi.</div>
  <div id="18"><sup><a href="https://www.kitobook.com/compare/book/11/22/18/" title="сравнение переводов, параллельные ссылки">18</a></sup> — U men haqimda bashorat qilganda xayrli gap aytmaydi, balki xunuk xabar aytadi, deb senga aytmaganmidim?! — deb xafaligini izhor qildi Axab Yohushafatga.</div>
  <div id="19"><sup><a href="https://www.kitobook.com/compare/book/11/22/19/" title="сравнение переводов, параллельные ссылки">19</a></sup> — Unday bo‘lsa, Egamizning so‘zlarini eshitsinlar, — dedi Mixiyo Axabga. — Men Egamizni O‘zining taxtida o‘tirgan holatda ko‘rdim. Jamiki samoviy mavjudotlar Uning o‘ng va chap tomonidan joy olgan ekan.</div>
  <div id="20"><sup><a href="https://www.kitobook.com/compare/book/11/22/20/" title="сравнение переводов, параллельные ссылки">20</a></sup> Egamiz ulardan so‘radi: “Axab Giladdagi Ramo‘t shahriga borib, o‘sha yerda halok bo‘lsin, deya kim uni o‘ziga og‘dira oladi?” Biri unday dedi, boshqasi bunday dedi.</div>
  <div id="21"><sup><a href="https://www.kitobook.com/compare/book/11/22/21/" title="сравнение переводов, параллельные ссылки">21</a></sup> Bir payt ruhlardan bittasi Egamizning ro‘parasida paydo bo‘ldi va: “Uni men ko‘ndiraman”, dedi.</div>
  <div id="22"><sup><a href="https://www.kitobook.com/compare/book/11/22/22/" title="сравнение переводов, параллельные ссылки">22</a></sup> “Qanday qilib ko‘ndirasan?” so‘radi Egamiz. “Men chiqib, hamma payg‘ambarlarning og‘zida yolg‘onchi ruhga aylanaman”, dedi u. “Sen uni ko‘ndir, bor, aytganingday qil, sen uddasidan chiqasan”, dedi Egamiz.</div>
  <div id="23"><sup><a href="https://www.kitobook.com/compare/book/11/22/23/" title="сравнение переводов, параллельные ссылки">23</a></sup> Mana ko‘rdingizmi, Egamiz hamma payg‘ambarlaringizning og‘ziga yolg‘onchi ruh solib qo‘ygan. U boshingizga falokat keltirishni qaror qilgan.</div>
  <div id="24"><sup><a href="https://www.kitobook.com/compare/book/11/22/24/" title="сравнение переводов, параллельные ссылки">24</a></sup> Shu payt Xanano o‘g‘li Zidqiyo Mixiyoning oldiga kelib, uning yuziga bir shapaloq urdi: — Nahotki, Egamizning Ruhi meni tark etib, sen bilan gaplashgani ketgan bo‘lsa?! Ayt–chi, u qaysi yo‘ldan ketdi? — so‘radi Zidqiyo.</div>
  <div id="25"><sup><a href="https://www.kitobook.com/compare/book/11/22/25/" title="сравнение переводов, параллельные ссылки">25</a></sup> — Qarab tur, sichqonning ini ming tanga bo‘lib, yashiringani ichkari xonaga yugurganingda ko‘rasan, — dedi Mixiyo Zidqiyoga.</div>
  <div id="26"><sup><a href="https://www.kitobook.com/compare/book/11/22/26/" title="сравнение переводов, параллельные ссылки">26</a></sup> — Mixiyoni ushlanglar! — buyurdi Isroil shohi. — Uni shahar hokimi Omonning va shaxzoda Yo‘shning huzuriga olib boringlar.</div>
  <div id="27"><sup><a href="https://www.kitobook.com/compare/book/11/22/27/" title="сравнение переводов, параллельные ссылки">27</a></sup> Ularga mening amrimni yetkazinglar. Ular Mixiyoni zindonga tashlashsin. Men sog‘–salomat qaytib kelgunimcha, oz–moz non–suv berib tursin, xolos.</div>
  <div id="28"><sup><a href="https://www.kitobook.com/compare/book/11/22/28/" title="сравнение переводов, параллельные ссылки">28</a></sup> — Ey, xaloyiq! Hammangiz eshitib qo‘ying! Agar shoh hazratlari sog‘–salomat qaytib kelsalar, Egamiz men orqali gapirmagan bo‘ladi, — dedi Mixiyo.</div>
  <div id="29"><sup><a href="https://www.kitobook.com/compare/book/11/22/29/" title="сравнение переводов, параллельные ссылки">29</a></sup> Isroil shohi Axab bilan Yahudo shohi Yohushafat Giladdagi Ramo‘t shahriga ketishdi.</div>
  <div id="30"><sup><a href="https://www.kitobook.com/compare/book/11/22/30/" title="сравнение переводов, параллельные ссылки">30</a></sup> — Men qiyofamni o‘zgartirib, jangga kiraman, sen esa shohlik liboslaringni kiyib ol, — dedi Axab Yohushafatga. Axab qiyofasini o‘zgartirib, jangga kirdi.</div>
  <div id="31"><sup><a href="https://www.kitobook.com/compare/book/11/22/31/" title="сравнение переводов, параллельные ссылки">31</a></sup> Oram shohi o‘ttiz ikkita jang aravalari qo‘mondoniga: “Kattasi bilan ham, kichigi bilan ham jang qilib o‘tirmanglar, asosiy hujumni Isroil shohining o‘ziga qaratinglar”, deb amr bergan edi.</div>
  <div id="32"><sup><a href="https://www.kitobook.com/compare/book/11/22/32/" title="сравнение переводов, параллельные ссылки">32</a></sup> Jang aravalari qo‘mondonlari Yohushafatni ko‘rgach: “Isroil shohi ana shu!” deb o‘ylab unga hujum boshladilar. Lekin Yohushafat jangga da’vat qilib baqirganda,</div>
  <div id="33"><sup><a href="https://www.kitobook.com/compare/book/11/22/33/" title="сравнение переводов, параллельные ссылки">33</a></sup> aravalarning qo‘mondonlari bildilarki, u Isroil shohi emas ekan. Qo‘mondonlar orqaga qaytdilar.</div>
  <div id="34"><sup><a href="https://www.kitobook.com/compare/book/11/22/34/" title="сравнение переводов, параллельные ссылки">34</a></sup> Bir odam bexosdan yoyini tortib qo‘yib yuborgan edi, o‘q to‘ppa–to‘g‘ri Isroil shohiga kelib tegdi. Shohning ustidagi sovuti ulangan joydan o‘q kirib ketgan ekan. Shoh og‘ir jarohatlandi. — Otni orqaga bur, men jarohatlandim, lashkarlar orasidan olib chiqib ket! — dedi shoh izvoshchisiga.</div>
  <div id="35"><sup><a href="https://www.kitobook.com/compare/book/11/22/35/" title="сравнение переводов, параллельные ссылки">35</a></sup> O‘sha kuni g‘oyatda shiddatli jang bo‘ldi. Shoh esa aravasi ustida suyanib Oram lashkarlarini kuzatib turdi. O‘q tekkan joydan aravaning ichiga qon oqardi. Kechga tomon borib shoh qazo qildi.</div>
  <div id="36"><sup><a href="https://www.kitobook.com/compare/book/11/22/36/" title="сравнение переводов, параллельные ссылки">36</a></sup> Kunbotar paytida lashkar orasida: “Har kim o‘z shahriga, o‘z yurtiga ketaversin!” degan ovoza tarqaldi.</div>
  <div id="37"><sup><a href="https://www.kitobook.com/compare/book/11/22/37/" title="сравнение переводов, параллельные ссылки">37</a></sup> Shohning jasadini Samariyaga olib kelib, o‘sha yerda dafn qildilar.</div>
  <div id="38"><sup><a href="https://www.kitobook.com/compare/book/11/22/38/" title="сравнение переводов, параллельные ссылки">38</a></sup> Aravani esa Samariyadagi hovuzda yuvdilar. Fohishalar ham shu yerda yuvinishardi. Egamizning aytgani bo‘ldi: ko‘ppaklar uning qonini yaladi.</div>
  <div id="39"><sup><a href="https://www.kitobook.com/compare/book/11/22/39/" title="сравнение переводов, параллельные ссылки">39</a></sup> Axabning boshqa ishlari, butun faoliyati, fil suyagidan qurgan saroyi, hamma mustahkam qilgan shaharlari haqida “Isroil shohlari tarixi” kitobida yozilgan.</div>
  <div id="40"><sup><a href="https://www.kitobook.com/compare/book/11/22/40/" title="сравнение переводов, параллельные ссылки">40</a></sup> Axab olamdan o‘tdi. Uning o‘rniga o‘g‘li Oxaziyo shoh bo‘ldi.</div>
  <div id="41"><sup><a href="https://www.kitobook.com/compare/book/11/22/41/" title="сравнение переводов, параллельные ссылки">41</a></sup> Isroil shohi Axab shohlik qilayotganiga to‘rt yil bo‘lganda, Yohushafat Yahudoga shoh bo‘lgan edi. Yohushafat Osoning o‘g‘li edi.</div>
  <div id="42"><sup><a href="https://www.kitobook.com/compare/book/11/22/42/" title="сравнение переводов, параллельные ссылки">42</a></sup> O‘shanda Yohushafat o‘ttiz besh yoshda edi. U Quddusda yigirma besh yil shohlik qildi. Onasi Ozibax Shilxining qizi edi.</div>
  <div id="43"><sup><a href="https://www.kitobook.com/compare/book/11/22/43/" title="сравнение переводов, параллельные ссылки">43</a></sup> Yohushafat otasi Osoning yo‘lidan yurdi. Yo‘ldan ozmay, Egamiz oldida to‘g‘ri ishlar qildi. Lekin sajdagohlarni yo‘q qilib tashlamadi. Xalq hamon o‘sha joylarda qurbonlik qilib, tutatqi tutatardi.</div>
  <div id="44"><sup><a href="https://www.kitobook.com/compare/book/11/22/44/" title="сравнение переводов, параллельные ссылки">44</a></sup> Yohushafat Isroil shohi bilan sulh tuzdi.</div>
  <div id="45"><sup><a href="https://www.kitobook.com/compare/book/11/22/45/" title="сравнение переводов, параллельные ссылки">45</a></sup> Yohushafatning boshqa ishlari, ko‘rsatgan qahramonliklari, qanday jang qilgani “Yahudo shohlari tarixi” kitobida yozilgan.</div>
  <div id="46"><sup><a href="https://www.kitobook.com/compare/book/11/22/46/" title="сравнение переводов, параллельные ссылки">46</a></sup> Otasi Oso davridan qolgan–qutgan sajdagohlardagi fahshbozlarni Yohushafat yurtdan quvib chiqardi.</div>
  <div id="47"><sup><a href="https://www.kitobook.com/compare/book/11/22/47/" title="сравнение переводов, параллельные ссылки">47</a></sup> Bu paytda Edomda shoh yo‘q, shohning noibi yurtni boshqarardi.</div>
  <div id="48"><sup><a href="https://www.kitobook.com/compare/book/11/22/48/" title="сравнение переводов, параллельные ссылки">48</a></sup> Yohushafat: “Ofirdan oltin olib kelaman”, deb dengizda savdo kemalari yasadi, lekin Ezyo‘n– Geberga borganda, kemalar parchalanib, Ofirga yeta olmadi.</div>
  <div id="49"><sup><a href="https://www.kitobook.com/compare/book/11/22/49/" title="сравнение переводов, параллельные ссылки">49</a></sup> O‘shanda Isroil shohi Oxaziyo Yohushafatga: “Mening odamlarim sening odamlaring bilan birga kemada ketsin”, degan, lekin u rozi bo‘lmagan edi.</div>
  <div id="50"><sup><a href="https://www.kitobook.com/compare/book/11/22/50/" title="сравнение переводов, параллельные ссылки">50</a></sup> Yohushafat olamdan o‘tdi. U ham bobosi Dovud qal’asida ota–bobolari yoniga dafn qilindi, uning o‘rniga o‘g‘li Yohuram shoh bo‘ldi.</div>
  <div id="51"><sup><a href="https://www.kitobook.com/compare/book/11/22/51/" title="сравнение переводов, параллельные ссылки">51</a></sup> Yohushafat Yahudoda shohlik qilayotganiga o‘n yetti yil bo‘lganda, Oxaziyo Isroilga shoh bo‘ldi. Oxaziyo Axabning o‘g‘li edi. U Samariyada istiqomat qilardi. U ikki yil Isroil shohi bo‘ldi.</div>
  <div id="52"><sup><a href="https://www.kitobook.com/compare/book/11/22/52/" title="сравнение переводов, параллельные ссылки">52</a></sup> Oxaziyo Egamiz oldida qabih ishlar qildi. Ota–onasining yo‘lidan, Isroilni gunohga botirgan Nabat o‘g‘li Yeribomning yo‘lidan ketdi.</div>
  <div id="53"><sup><a href="https://www.kitobook.com/compare/book/11/22/53/" title="сравнение переводов, параллельные ссылки">53</a></sup> Oxaziyo Baalga xizmat qilib, unga topindi. Isroil xalqining Xudosi — Egamiz uning qilmishlaridan qattiq g‘azablandi. Binobarin, otasi ham Egamizning qahrini keltirgan edi.</div>
</div>