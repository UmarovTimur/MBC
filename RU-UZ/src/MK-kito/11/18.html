<div itemprop="articleBody" class="text">
  <div id="1"><sup><a href="https://www.kitobook.com/compare/book/11/18/1/" title="сравнение переводов, параллельные ссылки">1</a></sup> Oradan ancha kunlar o‘tdi. Nihoyat, qurg‘oqchilikning uchinchi yili Ilyosga Egamiz shu so‘zlarni ayon qildi: — Axabning huzuriga bor. Men yer yuziga yomg‘ir yog‘diraman.</div>
  <div id="2"><sup><a href="https://www.kitobook.com/compare/book/11/18/2/" title="сравнение переводов, параллельные ссылки">2</a></sup> Ilyos Axabga ko‘ringani ketdi. Bu vaqtda Samariyada dahshatli ocharchilik hukm surardi.</div>
  <div id="3"><sup><a href="https://www.kitobook.com/compare/book/11/18/3/" title="сравнение переводов, параллельные ссылки">3</a></sup> Axab saroy boshqaruvchisi Obodiyoni chaqirdi. Obodiyo Egamizdan juda qo‘rqardi.</div>
  <div id="4"><sup><a href="https://www.kitobook.com/compare/book/11/18/4/" title="сравнение переводов, параллельные ссылки">4</a></sup> Izabel Egamizning payg‘ambarlarini o‘ldirayotganda, Obodiyo yuzta payg‘ambarni g‘orga olib ketgan va ellikta–ellikta qilib o‘sha yerda yashirgan, ularni non–suv bilan ta’minlab turgandi.</div>
  <div id="5"><sup><a href="https://www.kitobook.com/compare/book/11/18/5/" title="сравнение переводов, параллельные ссылки">5</a></sup> Axab Obodiyoga dedi: — Yurtdagi hamma buloqlar va soyliklarga bor, o‘t–o‘lan topib, otlarni, xachirlarni boqaylik, mol– holdan ayrilib qolmaylik tag‘in.</div>
  <div id="6"><sup><a href="https://www.kitobook.com/compare/book/11/18/6/" title="сравнение переводов, параллельные ссылки">6</a></sup> Ikkovi aylanib chiqish uchun yurt hududini taqsimlab olishdi. Axab bir yo‘ldan o‘zi alohida ketdi. Obodiyo ham o‘zi alohida boshqa yo‘ldan ketdi.</div>
  <div id="7"><sup><a href="https://www.kitobook.com/compare/book/11/18/7/" title="сравнение переводов, параллельные ссылки">7</a></sup> Obodiyo yo‘lda ketayotganda, ro‘parasidan Ilyos chiqib qoldi. Obodiyo Ilyosni tanidi va yetti bukilib ta’zim qilib: — Sizmisiz, to‘ram Ilyos? — deb so‘radi.</div>
  <div id="8"><sup><a href="https://www.kitobook.com/compare/book/11/18/8/" title="сравнение переводов, параллельные ссылки">8</a></sup> — Ha, menman, — deb javob berdi Ilyos unga. — Bor, xo‘jayiningga: “Ilyos shu yerda”, deb ayt.</div>
  <div id="9"><sup><a href="https://www.kitobook.com/compare/book/11/18/9/" title="сравнение переводов, параллельные ссылки">9</a></sup> — Mening qanday aybim borki, siz men, qulingizni Axabning qo‘liga topshiryapsiz?! — dedi Obodiyo. — Meni o‘ldirish uchunmi?!</div>
  <div id="10"><sup><a href="https://www.kitobook.com/compare/book/11/18/10/" title="сравнение переводов, параллельные ссылки">10</a></sup> Egangiz Xudo shohid! Birorta shohlik yoki xalq yo‘qki, xo‘jayinim sizni axtarib topish uchun o‘sha yerlarga biror odamni jo‘natmagan bo‘lsin. O‘sha shohliklar, xalqlardan: “Ilyos bu yerda yo‘q”, deb javob kelgandan keyin ham ularga sizni topa olmaganlari haqida qasam ichdirdi.</div>
  <div id="11"><sup><a href="https://www.kitobook.com/compare/book/11/18/11/" title="сравнение переводов, параллельные ссылки">11</a></sup> Endi esa siz: “Bor, xo‘jayiningga, Ilyos shu yerda, deb ayt”, deyapsiz.</div>
  <div id="12"><sup><a href="https://www.kitobook.com/compare/book/11/18/12/" title="сравнение переводов, параллельные ссылки">12</a></sup> Yoningizdan ketishim bilanoq, Egamizning Ruhi sizni biror joyga olib ketadi. Qayergaligini esa men bilolmay qolaman. Men Axabning huzuriga borib xabar berdim ham deylik. U esa sizni topa olmay, o‘sha zahoti meni o‘ldiradi. Lekin men, qulingiz, bolaligimdan Egamizdan qo‘rqaman.</div>
  <div id="13"><sup><a href="https://www.kitobook.com/compare/book/11/18/13/" title="сравнение переводов, параллельные ссылки">13</a></sup> Izabel Egamizning payg‘ambarlarini o‘ldirayotganda, men Egamizning payg‘ambarlaridan yuztasini ellikta–ellikta qilib g‘orlarda yashirdim, ularga non–suv berib turdim. Nahotki, mana shu qilgan ishlarim haqida to‘ram eshitmagan bo‘lsalar?!</div>
  <div id="14"><sup><a href="https://www.kitobook.com/compare/book/11/18/14/" title="сравнение переводов, параллельные ссылки">14</a></sup> Endi esa siz menga: “Bor, xo‘jayiningga, Ilyos shu yerda, deb ayt”, deyapsiz. U meni o‘ldiradi–ku!</div>
  <div id="15"><sup><a href="https://www.kitobook.com/compare/book/11/18/15/" title="сравнение переводов, параллельные ссылки">15</a></sup> — Men xizmat qilayotgan Sarvari Olam shohid! Bugun men unga albatta ko‘rinaman, — dedi Ilyos.</div>
  <div id="16"><sup><a href="https://www.kitobook.com/compare/book/11/18/16/" title="сравнение переводов, параллельные ссылки">16</a></sup> Shundan keyin Obodiyo Axabning yoniga borib, uni voqeadan xabardor qildi. Axab esa Ilyosni kutib olish uchun ketdi.</div>
  <div id="17"><sup><a href="https://www.kitobook.com/compare/book/11/18/17/" title="сравнение переводов, параллельные ссылки">17</a></sup> Axab Ilyosni ko‘rdi–yu: “Isroilga balo keltiradigan senmisan hali?!” deb do‘q urdi.</div>
  <div id="18"><sup><a href="https://www.kitobook.com/compare/book/11/18/18/" title="сравнение переводов, параллельные ссылки">18</a></sup> — Isroilga balo keltiradigan men emas, — deya javob berdi Ilyos. — Aksincha, sen va otangning xonadoni Egamizning amrlaridan yuz o‘girdingizlar, Baalga sajda qilib, Isroilga balo keltirdingizlar.</div>
  <div id="19"><sup><a href="https://www.kitobook.com/compare/book/11/18/19/" title="сравнение переводов, параллельные ссылки">19</a></sup> Endi birortasiga buyur: butun Isroil xalqini, Baalning Izabel dasturxonidan taom yeydigan 450ta payg‘ambarini, Asheraning 400ta payg‘ambarini menga Karmil tog‘i yoniga to‘plab bersin.</div>
  <div id="20"><sup><a href="https://www.kitobook.com/compare/book/11/18/20/" title="сравнение переводов, параллельные ссылки">20</a></sup> Axab jamiki Isroil xalqini, payg‘ambarlarni Karmil tog‘i yoniga to‘pladi.</div>
  <div id="21"><sup><a href="https://www.kitobook.com/compare/book/11/18/21/" title="сравнение переводов, параллельные ссылки">21</a></sup> Ilyos xalqning ro‘parasiga chiqib, ularga tanbeh berdi: — Qachongacha ikki kemaning uchini tutib yurasizlar?! Agar Egamiz Xudo bo‘lsa, Unga ergashinglar. Bordi–yu, Baal Xudo bo‘lsa, unga sajda qilinglar. Xalqdan sado chiqmadi.</div>
  <div id="22"><sup><a href="https://www.kitobook.com/compare/book/11/18/22/" title="сравнение переводов, параллельные ссылки">22</a></sup> Ilyos yana xalqqa qarab gapira boshladi: — Egamizning payg‘ambari bo‘lib yolg‘iz men qoldim, Baalning payg‘ambarlari esa 450 kishi.</div>
  <div id="23"><sup><a href="https://www.kitobook.com/compare/book/11/18/23/" title="сравнение переводов, параллельные ссылки">23</a></sup> Endi bizga ikkita buqa keltiringlar. Baalning payg‘ambarlari bitta buqani tanlab olib nimtalasin, keyin o‘tinlarning ustiga qo‘yishsin, lekin olov yoqishmasin. Men ham buqaning bittasini tayyorlab o‘tinlarning ustiga qo‘yaman, lekin olov yoqmayman.</div>
  <div id="24"><sup><a href="https://www.kitobook.com/compare/book/11/18/24/" title="сравнение переводов, параллельные ссылки">24</a></sup> Baalning payg‘ambarlari iltijo qilib, Baalni chaqirishsin. Men ham iltijo qilib, Egamizni chaqiraman. Kimning Xudosi alanga orqali javob bersa, Xudo O‘shadir. Xalqqa bu gap juda ma’qul keldi.</div>
  <div id="25"><sup><a href="https://www.kitobook.com/compare/book/11/18/25/" title="сравнение переводов, параллельные ссылки">25</a></sup> Ilyos Baalning payg‘ambarlariga dedi: — Sizlar ko‘pchiliksiz, bitta buqani tanlab olib, avval sizlar nimtalanglar. Keyin xudoyingizga iltijo qilib, chaqiringlar, lekin olov yoqmanglar.</div>
  <div id="26"><sup><a href="https://www.kitobook.com/compare/book/11/18/26/" title="сравнение переводов, параллельные ссылки">26</a></sup> Baalning payg‘ambarlari o‘zlari tanlab olgan buqani nimtalab, tayyorlab qo‘ydilar. Keyin ertalabdan peshingacha: “Ey, Baal, bizga javob ber!” deb o‘zlarining xudosiga iltijo qilib, chaqirdilar. Lekin na biron sado keldi, na birortasi javob berdi. Ular o‘zlari qurgan qurbongohning atrofida sakrayverdilar.</div>
  <div id="27"><sup><a href="https://www.kitobook.com/compare/book/11/18/27/" title="сравнение переводов, параллельные ссылки">27</a></sup> Peshin vaqti bo‘ldi. Ilyos endi ularning ustidan kula boshladi: — Balandroq ovoz bilan chaqiringlar. Axir, u xudo, balki xayol surib o‘tirgandir, yo biror narsa bilan mashg‘uldir, yoki yo‘lda kelayotgandir, yoki uxlab yotgan bo‘lsa, uyg‘otish kerakdir.</div>
  <div id="28"><sup><a href="https://www.kitobook.com/compare/book/11/18/28/" title="сравнение переводов, параллельные ссылки">28</a></sup> Xullas, ular baland ovoz bilan baqiraverdilar. Keyin, odatlariga ko‘ra, o‘zlariga pichoq va nayza sanchib, qon oqizdilar.</div>
  <div id="29"><sup><a href="https://www.kitobook.com/compare/book/11/18/29/" title="сравнение переводов, параллельные ссылки">29</a></sup> Peshin vaqti o‘tib ketdi. Kechki qurbonlik paytiga qadar ular jazavaga tushib baqiraverdilar. Lekin na bir sado bo‘ldi, na birorta alomat, na bir javob bo‘ldi.</div>
  <div id="30"><sup><a href="https://www.kitobook.com/compare/book/11/18/30/" title="сравнение переводов, параллельные ссылки">30</a></sup> Ilyos: “Menga yaqinroq kelinglar”, — deb hamma odamlarni chaqirdi. Xalq Ilyosning yoniga keldi. Shu payt Ilyos Egamizning buzilgan qurbongohini qayta tiklay boshladi.</div>
  <div id="31"><sup><a href="https://www.kitobook.com/compare/book/11/18/31/" title="сравнение переводов, параллельные ссылки">31</a></sup> Ilyos o‘n ikkita tosh oldi. Bu toshlar Yoqubning o‘g‘illaridan kelib chiqqan qabilalarni anglatardi. Yoqubga Egamiz: “Sening noming Isroil bo‘ladi”, degan so‘zlarni ayon qilgan edi.</div>
  <div id="32"><sup><a href="https://www.kitobook.com/compare/book/11/18/32/" title="сравнение переводов, параллельные ссылки">32</a></sup> Ilyos o‘sha toshlarni ishlatib, Egamizga atab qurbongoh qurdi. Qurbongoh atrofida bir tog‘ora bug‘doy sig‘adigan xandaq kavladi.</div>
  <div id="33"><sup><a href="https://www.kitobook.com/compare/book/11/18/33/" title="сравнение переводов, параллельные ссылки">33</a></sup> So‘ng o‘tinlarni qalashtirdi, buqani nimtalab, o‘tinlar ustiga qo‘ydi. — To‘la to‘rt ko‘za suv olib kelinglar, — dedi Ilyos odamlarga. — Suvni kuydirishga atalgan qurbonlikning va o‘tinlarning ustidan to‘kinglar.</div>
  <div id="34"><sup><a href="https://www.kitobook.com/compare/book/11/18/34/" title="сравнение переводов, параллельные ссылки">34</a></sup> Keyin: “Yana takrorlanglar!” deb buyurdi Ilyos odamlarga. Odamlar yana to‘rt ko‘za suv quydilar. “Uchinchi marta ham takrorlanglar!” — dedi. Uchinchi marta ham to‘rt ko‘za suv quydilar.</div>
  <div id="35"><sup><a href="https://www.kitobook.com/compare/book/11/18/35/" title="сравнение переводов, параллельные ссылки">35</a></sup> Endi qurbongohning atrofida suv oqa boshladi, xandaq ham suvga to‘ldi.</div>
  <div id="36"><sup><a href="https://www.kitobook.com/compare/book/11/18/36/" title="сравнение переводов, параллельные ссылки">36</a></sup> Kechki qurbonlik payti bo‘lganda, payg‘ambar Ilyos qurbongohga yaqin kelib, xitob qildi: — Ey, Ibrohimning, Is’hoqning va Yoqubning Xudosi — Egamiz! Bugun sening Isroilda Xudo ekanliging, Men esa Sening quling ekanligim ayon bo‘lsin. Bularning hammasini sening amringga binoan bajo qilganim ayon bo‘lsin.</div>
  <div id="37"><sup><a href="https://www.kitobook.com/compare/book/11/18/37/" title="сравнение переводов, параллельные ссылки">37</a></sup> Menga javob ber, ey, Egamiz! Menga javob ber: mana bu xalq Sening Xudo ekaningni, ularning dilini Sen O‘zingga moyil qiluvchi ekaningni bilsin.</div>
  <div id="38"><sup><a href="https://www.kitobook.com/compare/book/11/18/38/" title="сравнение переводов, параллельные ссылки">38</a></sup> O‘sha zahoti Egamiz olov yubordi. Olov kuydirishga atalgan qurbonlikni, o‘tinlarni, toshlarni va tuproqni yamlamay yutib yubordi. Xandaqdagi suvni ham olov tortib ketdi.</div>
  <div id="39"><sup><a href="https://www.kitobook.com/compare/book/11/18/39/" title="сравнение переводов, параллельные ссылки">39</a></sup> Bu hodisani kuzatib turgan xalq yuz tuban muk tushib: “Egamiz — Xudodir, Egamiz — Xudodir”, — dedi.</div>
  <div id="40"><sup><a href="https://www.kitobook.com/compare/book/11/18/40/" title="сравнение переводов, параллельные ссылки">40</a></sup> Shundan so‘ng Ilyos odamlarga: “Baalning payg‘ambarlarini ushlanglar, birortasi ham qochib ketmasin!” deb buyurdi. Odamlar Baalning payg‘ambarlarini ushladilar. Ilyos ularni Xishon soyligiga olib tushib, o‘sha yerda o‘ldirdi.</div>
  <div id="41"><sup><a href="https://www.kitobook.com/compare/book/11/18/41/" title="сравнение переводов, параллельные ссылки">41</a></sup> Shu voqeadan keyin Ilyos Axabga: “Bor, endi yeb–ichaver, qattiq yomg‘ir yog‘adi, yomg‘ir yaqinlashayotganini eshityapman”, dedi.</div>
  <div id="42"><sup><a href="https://www.kitobook.com/compare/book/11/18/42/" title="сравнение переводов, параллельные ссылки">42</a></sup> Axab tamaddi qilib olish uchun ketdi. Ilyos esa Karmilning tepasiga chiqdi. Yerga engashib, yuzini tizzalari orasiga qo‘ydi.</div>
  <div id="43"><sup><a href="https://www.kitobook.com/compare/book/11/18/43/" title="сравнение переводов, параллельные ссылки">43</a></sup> Keyin xizmatkoriga: “Bor, dengiz tomonga qara–chi”, dedi. Xizmatkor ketdi. — Hech narsa yo‘q ekan, — dedi u qaytib kelib. Ilyos xizmatkoriga yetti marta: “Dengizga qara!” deb buyurdi.</div>
  <div id="44"><sup><a href="https://www.kitobook.com/compare/book/11/18/44/" title="сравнение переводов, параллельные ссылки">44</a></sup> Xizmatkor yettinchi marta ham borib qaradi. — Ana, dengizdan kichkina bir bulut chiqib kelyapti, kattaligi odamning kafticha keladi, — dedi u, nihoyat. Ilyos xizmatkoriga buyurdi: — Tez borib, Axabga ayt, aravasini qo‘shib jo‘nasin. Tag‘in yomg‘irda qolib ketmasin.</div>
  <div id="45"><sup><a href="https://www.kitobook.com/compare/book/11/18/45/" title="сравнение переводов, параллельные ссылки">45</a></sup> Shu payt birdan osmonni qop–qora bulut qopladi, shamol esib, shiddat bilan yomg‘ir boshladi. Axab esa aravasiga o‘tirib, Yizrilga yo‘l oldi.</div>
  <div id="46"><sup><a href="https://www.kitobook.com/compare/book/11/18/46/" title="сравнение переводов, параллельные ссылки">46</a></sup> Egamiz Ilyosga alohida kuch–qudrat ato qildi. U to‘nining etagini beliga qistirdi–da, Axabdan ilgari Yizrilga qarab yugurib ketdi.</div>
</div>