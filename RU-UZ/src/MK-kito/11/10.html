<div itemprop="articleBody" class="text">
  <div id="1"><sup><a href="https://www.kitobook.com/compare/book/11/10/1/" title="сравнение переводов, параллельные ссылки">1</a></sup> Shava malikasi Sulaymonning dong‘ini, Egamizga atab qilgan ishlarini eshitgach, Sulaymonning huzuriga keldi. U Sulaymonga topishmoqlar aytib sinab ko‘rmoqchi edi.</div>
  <div id="2"><sup><a href="https://www.kitobook.com/compare/book/11/10/2/" title="сравнение переводов, параллельные ссылки">2</a></sup> Malika Quddusga juda ko‘p miqdorda oltin va qimmatbaho toshlar, xushbo‘y ziravorlar yuklangan katta karvonni boshlab keldi. Malika Sulaymonning huzuriga kirgach, ko‘nglida nima bo‘lsa, hammasini unga aytdi.</div>
  <div id="3"><sup><a href="https://www.kitobook.com/compare/book/11/10/3/" title="сравнение переводов, параллельные ссылки">3</a></sup> Sulaymon malikaning hamma savollariga javob berdi, malikaning birorta savoliga javob berishda qiynalmadi.</div>
  <div id="4"><sup><a href="https://www.kitobook.com/compare/book/11/10/4/" title="сравнение переводов, параллельные ссылки">4</a></sup> Shava malikasi Sulaymonning donoligini, u qurgan saroyni,</div>
  <div id="5"><sup><a href="https://www.kitobook.com/compare/book/11/10/5/" title="сравнение переводов, параллельные ссылки">5</a></sup> dasturxonidagi noz– ne’matlarni, a’yonlarning tartib–qoidaga ko‘ra joylashuvlarini, shoh soqiylari va bakovullarining xizmat liboslarini, Egamizning uyida shoh kuydiriladigan qurbonliklarninazr qilganini ko‘rdi. Malika g‘oyat hayratlanib,</div>
  <div id="6"><sup><a href="https://www.kitobook.com/compare/book/11/10/6/" title="сравнение переводов, параллельные ссылки">6</a></sup> shohga dedi: — Sizning ishlaringiz, donoligingiz haqida yurtimda eshitganlarim to‘g‘ri ekan.</div>
  <div id="7"><sup><a href="https://www.kitobook.com/compare/book/11/10/7/" title="сравнение переводов, параллельные ссылки">7</a></sup> Kelib o‘z ko‘zlarim bilan ko‘rmaguncha gap–so‘zlarga ishonmagan edim. Menga hatto yarmini ham aytishmagan ekan. Men eshitgandan ham ko‘ra, donoroq ekansiz, boyligingiz ham juda ko‘p ekan.</div>
  <div id="8"><sup><a href="https://www.kitobook.com/compare/book/11/10/8/" title="сравнение переводов, параллельные ссылки">8</a></sup> Naqadar baxtiyordir odamlaringiz! Omadlidir xizmatkorlaringiz! Ular doimo huzuringizda bo‘lib, donoligingizdan bahra olishar.</div>
  <div id="9"><sup><a href="https://www.kitobook.com/compare/book/11/10/9/" title="сравнение переводов, параллельные ссылки">9</a></sup> Sizdan mamnun bo‘lib, Isroil taxti uzra o‘tqazgan Egangiz Xudoga hamdu sanolar bo‘lsin. U Isroilni to abad sevgani uchun adolat va to‘g‘rilik bilan hukm etsin, deb sizni shoh qilgan ekan.</div>
  <div id="10"><sup><a href="https://www.kitobook.com/compare/book/11/10/10/" title="сравнение переводов, параллельные ссылки">10</a></sup> Malika Sulaymonga 250 pud oltin, behisob xushbo‘y ziravorlar, qimmatbaho toshlar hadya qildi. Hech kim shoh Sulaymonga oldin ham, keyin ham Shava malikasi berganchalik xushbo‘y ziravorlar hadya qilmagan edi.</div>
  <div id="11"><sup><a href="https://www.kitobook.com/compare/book/11/10/11/" title="сравнение переводов, параллельные ссылки">11</a></sup> Xiramning Ofirdan oltin olib kelgan kemalari juda ko‘p sandal daraxti yog‘ochlari, qimmatbaho toshlar keltirgandi.</div>
  <div id="12"><sup><a href="https://www.kitobook.com/compare/book/11/10/12/" title="сравнение переводов, параллельные ссылки">12</a></sup> Shoh u yog‘ochlardan Egamizning uyi uchun ham, shoh saroyi uchun ham jihozlar, musiqachilar uchun lira va arfalar yasattirgandi. Bugungacha bunaqa sandal daraxti yog‘ochlari keltirilmagan va hech kim ko‘rmagan edi.</div>
  <div id="13"><sup><a href="https://www.kitobook.com/compare/book/11/10/13/" title="сравнение переводов, параллельные ссылки">13</a></sup> Shoh Sulaymon Shava malikasiga istaganini va so‘raganini muhayyo qildi. Bundan tashqari, malikaga ko‘ngildan chiqarib hadyalar in’om etdi. Shundan keyin malika hamma odamlarini ergashtirib, o‘z yurtiga jo‘nab ketdi.</div>
  <div id="14"><sup><a href="https://www.kitobook.com/compare/book/11/10/14/" title="сравнение переводов, параллельные ссылки">14</a></sup> Har yili Sulaymonga kelib turadigan oltinning og‘irligi 1425 pud edi.</div>
  <div id="15"><sup><a href="https://www.kitobook.com/compare/book/11/10/15/" title="сравнение переводов, параллельные ссылки">15</a></sup> Odamlarning oldi– sottisidan, savdogarlar tijoratidan olinadigan soliq va butun Arab shohlaridan, Isroildagi viloyat hokimlaridan olinadigan o‘lpon bunga kirmasdi.</div>
  <div id="16"><sup><a href="https://www.kitobook.com/compare/book/11/10/16/" title="сравнение переводов, параллельные ссылки">16</a></sup> Shoh Sulaymon oltindan ikki yuzta katta qalqon yasattirdi. Har bir qalqonni yasashga yarim pud oltin sarf bo‘ldi.</div>
  <div id="17"><sup><a href="https://www.kitobook.com/compare/book/11/10/17/" title="сравнение переводов, параллельные ссылки">17</a></sup> Yana oltindan uch yuzta kichik qalqon ham yasattirdi. Har bir qalqon uchun 400 misqol oltin sarf bo‘ldi. Shoh bu qalqonlarni “Lubnon o‘rmoni” degan uyga qo‘ydi.</div>
  <div id="18"><sup><a href="https://www.kitobook.com/compare/book/11/10/18/" title="сравнение переводов, параллельные ссылки">18</a></sup> U yana fil tishidan katta taxt yasab, uni toza oltin bilan qoplatdi.</div>
  <div id="19"><sup><a href="https://www.kitobook.com/compare/book/11/10/19/" title="сравнение переводов, параллельные ссылки">19</a></sup> Taxtning oltita pog‘onasi bo‘lib, suyanchig‘ining yuqorisi orqaga qayrilgan, o‘rindig‘ining ikki tomonida tirsagi bor edi. Tirsaklarning yonida ikkita sher tasviri turardi.</div>
  <div id="20"><sup><a href="https://www.kitobook.com/compare/book/11/10/20/" title="сравнение переводов, параллельные ссылки">20</a></sup> Har bir pog‘onaning ikki chekkasida ham bittadan sher tasviri bo‘lib, taxtning olti pog‘onasida jami o‘n ikkita sher tasviri bor edi. Bunday taxt boshqa birorta shohlikda bo‘lmagan edi.</div>
  <div id="21"><sup><a href="https://www.kitobook.com/compare/book/11/10/21/" title="сравнение переводов, параллельные ссылки">21</a></sup> Shoh Sulaymonning ichimlik ichadigan hamma idishlari oltindan, “Lubnon o‘rmoni” degan uydagi hamma idishlar ham toza oltindan bo‘lib, birorta ham buyum kumushdan yasalmagan edi. Sulaymon davrida kumush arzimas narsa bo‘lib qolgandi.</div>
  <div id="22"><sup><a href="https://www.kitobook.com/compare/book/11/10/22/" title="сравнение переводов, параллельные ссылки">22</a></sup> Xiramning kemalari qatorida, Sulaymonning ham dengizda savdo kemalari bo‘lib, bu kemalar har uch yilda qaytib oltin, kumush, fil tishlari, turli– tuman maymunlar olib kelardi.</div>
  <div id="23"><sup><a href="https://www.kitobook.com/compare/book/11/10/23/" title="сравнение переводов, параллельные ссылки">23</a></sup> Shunday qilib, Sulaymon boylikda ham, donolikda ham yer yuzidagi hamma shohlardan o‘tib ketdi.</div>
  <div id="24"><sup><a href="https://www.kitobook.com/compare/book/11/10/24/" title="сравнение переводов, параллельные ссылки">24</a></sup> Sulaymonga Xudo bergan donolikni eshitmoq uchun butun dunyo uning oldiga kelgani oshiqardi.</div>
  <div id="25"><sup><a href="https://www.kitobook.com/compare/book/11/10/25/" title="сравнение переводов, параллельные ссылки">25</a></sup> Kelganlarning har biri kumush va oltin idishlar, kiyim, qurol–aslaha, xushbo‘y ziravorlar, ot va xachirlar hadya qilib olib kelar edi. Bunday hol yillab davom etardi.</div>
  <div id="26"><sup><a href="https://www.kitobook.com/compare/book/11/10/26/" title="сравнение переводов, параллельные ссылки">26</a></sup> Sulaymon jang aravalari va otlar to‘pladi. Uning bir ming to‘rt yuzta jang aravasi va o‘n ikki mingta oti bor edi. Sulaymon bularning bir qismini jang aravalari saqlanadigan shaharlarga va bir qismini Quddusga — o‘zining yoniga joylashtirdi.</div>
  <div id="27"><sup><a href="https://www.kitobook.com/compare/book/11/10/27/" title="сравнение переводов, параллельные ссылки">27</a></sup> Shoh Quddusda kumushni oddiy tosh bilan baravar qilib qo‘ydi. Sadr yog‘ochlari esa ko‘pligidan Yahudo qir etaklarida o‘sadigan oddiy shikamora–anjir daraxtiga tenglashib qoldi.</div>
  <div id="28"><sup><a href="https://www.kitobook.com/compare/book/11/10/28/" title="сравнение переводов, параллельные ссылки">28</a></sup> Shohning savdogarlari Misrdan va Quvaydan Sulaymon uchun otlar olib kelishardi. Ular otlarni Quvaydan sotib olishardi.</div>
  <div id="29"><sup><a href="https://www.kitobook.com/compare/book/11/10/29/" title="сравнение переводов, параллельные ссылки">29</a></sup> Misrdan keltirilgan har bir jang aravasi uchun 600 kumush tanga, har bir ot uchun 150 kumush tanga to‘lashardi. So‘ng bularni barcha Xet shohlariga va Oram shohlariga sotishardi.</div>
</div>