<div itemprop="articleBody" class="text">
  <div id="1"><sup><a href="https://www.kitobook.com/compare/book/54/04/1/" title="сравнение переводов, параллельные ссылки">1</a></sup> Biz Xudoning marhamati bilan yangi ahdning xizmatkorlari bo‘lganimiz uchun tushkunlikka tushmaymiz.</div>
  <div id="2"><sup><a href="https://www.kitobook.com/compare/book/54/04/2/" title="сравнение переводов, параллельные ссылки">2</a></sup> Aksincha, sirli va uyatli ishlar qilishdan, makr–hiyla ishlatishdan bosh tortib, Xudoning kalomini buzmay gapiramiz. Haqiqatni ochiq–oydin aytib, Xudoning huzurida o‘zimizni boshqa odamlarning hukmiga topshiramiz.</div>
  <div id="3"><sup><a href="https://www.kitobook.com/compare/book/54/04/3/" title="сравнение переводов, параллельные ссылки">3</a></sup> Xushxabarimiz sirli, to‘siq parda ortida turganday bo‘lib tuyulsa, u halok bo‘ladiganlar uchun shunday tuyuladi.</div>
  <div id="4"><sup><a href="https://www.kitobook.com/compare/book/54/04/4/" title="сравнение переводов, параллельные ссылки">4</a></sup> Bu dunyoning xudosi imonsizlarning ongini ko‘r qilib qo‘ygan. Shuning uchun ular Xushxabarning nurini ko‘ra olmaydilar. Bu Xushxabar Xudoning aniq tasviri bo‘lgan Masihning ulug‘vorligini ko‘rsatadi.</div>
  <div id="5"><sup><a href="https://www.kitobook.com/compare/book/54/04/5/" title="сравнение переводов, параллельные ссылки">5</a></sup> Biz o‘zimiz haqimizda emas, Rabbimiz Iso Masih haqida va’z qilamiz. Isoning yo‘lida sizlarning xizmatkoringizmiz.</div>
  <div id="6"><sup><a href="https://www.kitobook.com/compare/book/54/04/6/" title="сравнение переводов, параллельные ссылки">6</a></sup> Xudo dunyoni yaratganda O‘z so‘zi bilan zulmatdan nur yaratgan edi. Endi U O‘zining nuri bilan bizning yuraklarimizni ham yoritdi, Iso Masih siymosida porlab turgan O‘z ulug‘vorligini bizga ko‘rsatdi.</div>
  <div id="7"><sup><a href="https://www.kitobook.com/compare/book/54/04/7/" title="сравнение переводов, параллельные ссылки">7</a></sup> Shunday ajoyib xazinani sopol idishlarday bo‘lgan tanalarimizda olib yuribmiz. Shu orqali oliy qudrat bizga emas, Xudoga mansub ekanligi ko‘rinib turibdi.</div>
  <div id="8"><sup><a href="https://www.kitobook.com/compare/book/54/04/8/" title="сравнение переводов, параллельные ссылки">8</a></sup> Biz har tomonlama jabrlanamiz, ezilamiz, ammo sinmaymiz. Ko‘nglimiz alag‘da qolib, mushkul ahvolga tushsak ham umidimizni yo‘qotmaymiz.</div>
  <div id="9"><sup><a href="https://www.kitobook.com/compare/book/54/04/9/" title="сравнение переводов, параллельные ссылки">9</a></sup> Quvg‘in qilinamiz, lekin Xudo hech qachon bizni tashlab ketmaydi. Bizni yerga yiqitadilar, ammo yakson qila olmaydilar.</div>
  <div id="10"><sup><a href="https://www.kitobook.com/compare/book/54/04/10/" title="сравнение переводов, параллельные ссылки">10</a></sup> Iso Masih o‘limga ro‘baro‘ bo‘lganidek, biz ham azob–uqubat tortib, o‘lim tahlikasida yashayapmiz, toki Isoning hayoti bizning tanamizda namoyon bo‘lsin.</div>
  <div id="11"><sup><a href="https://www.kitobook.com/compare/book/54/04/11/" title="сравнение переводов, параллельные ссылки">11</a></sup> Iso Masihga tegishli bo‘lganimiz uchun biz doim o‘limga duchor bo‘lyapmiz, toki Isoning hayoti bizning foniy badanimizda namoyon bo‘lsin.</div>
  <div id="12"><sup><a href="https://www.kitobook.com/compare/book/54/04/12/" title="сравнение переводов, параллельные ссылки">12</a></sup> Shunday qilib, o‘lim xavfi ostida yashashimiz sizlarga abadiy hayot keltiradi.</div>
  <div id="13"><sup><a href="https://www.kitobook.com/compare/book/54/04/13/" title="сравнение переводов, параллельные ссылки">13</a></sup> Muqaddas Bitiklarda: “Ishonganim uchun gapirdim,” deb yozilgan. Bizda ham shunday imon bor, shuning uchun Xushxabar aytishni davom ettiraveramiz.</div>
  <div id="14"><sup><a href="https://www.kitobook.com/compare/book/54/04/14/" title="сравнение переводов, параллельные ссылки">14</a></sup> Bilamizki, Rabbimiz Isoni tiriltirgan Xudo bizni ham Isoga o‘xshatib tiriltiradi va sizlar bilan birga O‘zining huzuriga olib kiradi.</div>
  <div id="15"><sup><a href="https://www.kitobook.com/compare/book/54/04/15/" title="сравнение переводов, параллельные ссылки">15</a></sup> Boshimizdan o‘tganlarning hammasi sizlarning manfaatingiz uchundir. Xudoning inoyati ko‘pdan ko‘p odamlar orasida yoyilar ekan, Xudoga yanada ko‘p odamlar shukr aytadi va bundan Unga yanada ko‘proq shon–shuhrat keladi.</div>
  <div id="16"><sup><a href="https://www.kitobook.com/compare/book/54/04/16/" title="сравнение переводов, параллельные ссылки">16</a></sup> Shuning uchun ham umidimizni yo‘qotmaymiz. To‘g‘ri, bu foniy badanimiz xazon bo‘lyapti, ammo biz ruhan yangilanib boryapmiz.</div>
  <div id="17"><sup><a href="https://www.kitobook.com/compare/book/54/04/17/" title="сравнение переводов, параллельные ссылки">17</a></sup> Bizning o‘tkinchi, yengil azob–uqubatlarimiz bizga haddan tashqari ajoyib va abadiy ulug‘vorlik keltiradi.</div>
  <div id="18"><sup><a href="https://www.kitobook.com/compare/book/54/04/18/" title="сравнение переводов, параллельные ссылки">18</a></sup> Axir, biz ko‘rinadigan narsalarga emas, balki ko‘rinmaydigan narsalarga ko‘z tikkanmiz. Ko‘rinadigan narsalar o‘tib ketadi, ko‘rinmaydiganlari esa mangudir!</div>
</div>