<div itemprop="articleBody" class="text">
  <div id="1"><sup><a href="https://www.kitobook.com/compare/book/54/11/1/" title="сравнение переводов, параллельные ссылки">1</a></sup> Qaniydi, sizlar mening ozgina axmoqlik qilishimga chidasangiz! Ilojingiz qancha? Axir, qarang, sizlar menga chidab kelyapsizlar–ku!</div>
  <div id="2"><sup><a href="https://www.kitobook.com/compare/book/54/11/2/" title="сравнение переводов, параллельные ссылки">2</a></sup> Men sizlarni Xudoning rashki bilan qizg‘anyapman, chunki go‘yo bir pok bokira qizni yagona erga nikohlaganday, sizlarni Masihga taqdim etmoqchiman.</div>
  <div id="3"><sup><a href="https://www.kitobook.com/compare/book/54/11/3/" title="сравнение переводов, параллельные ссылки">3</a></sup> Ammo Momo Havo ilonning yolg‘on–yashiqlariga ishonib, yo‘ldan ozdirilgani kabi, sizlarning ham o‘y–xayollaringiz buzilmasin, siz o‘zingizni chin yurakdan, samimiylik bilan Masihga bag‘ishlaganingizni unutib qo‘yasiz, degan xavotirdaman.</div>
  <div id="4"><sup><a href="https://www.kitobook.com/compare/book/54/11/4/" title="сравнение переводов, параллельные ссылки">4</a></sup> Axir, birov kelib, biz va’z qilgan Isodan boshqa bir Iso haqida va’z qilsa yoki sizlar olgan Ruhdan boshqa bir ruh haqida va sizlar qabul qilgan Xushxabardan boshqa bir xushxabarni aytsa, bunday odamlarni xush qarshilab o‘tiribsiz.</div>
  <div id="5"><sup><a href="https://www.kitobook.com/compare/book/54/11/5/" title="сравнение переводов, параллельные ссылки">5</a></sup> Sizlar “oliy havoriylar” deb bilgan o‘sha ustozlaringizdan hech bir narsada qolishmayman, deb o‘ylayman.</div>
  <div id="6"><sup><a href="https://www.kitobook.com/compare/book/54/11/6/" title="сравнение переводов, параллельные ссылки">6</a></sup> Men mohir voizxon bo‘lmasam–da, ilm–ma’rifatda hech kamchiligim yo‘q. Buni sizlarga har jihatdan ochiq–oydin ko‘rsatdim.</div>
  <div id="7"><sup><a href="https://www.kitobook.com/compare/book/54/11/7/" title="сравнение переводов, параллельные ссылки">7</a></sup> Men sizlarni yuksaltirish uchun o‘zimni pasaytirib, Xudoning Xushxabarini sizlarga tekinga aytib, gunoh qildimmi?!</div>
  <div id="8"><sup><a href="https://www.kitobook.com/compare/book/54/11/8/" title="сравнение переводов, параллельные ссылки">8</a></sup> Sizlarga xizmat qilish uchun boshqa jamoatlardan mablag‘ oldim. Bu bilan xuddi ulardan o‘g‘irlaganday bo‘ldim.</div>
  <div id="9"><sup><a href="https://www.kitobook.com/compare/book/54/11/9/" title="сравнение переводов, параллельные ссылки">9</a></sup> Orangizda bo‘lib, muhtojlikda qolganimda ham birovga ortiqcha yuk bo‘lmadim, chunki Makedoniyadan kelgan birodarlar barcha ehtiyojlarimni qondirdilar. Men biron narsada sizlarga og‘irlik tushirmaslikka harakat qildim va shunday qilishda davom etaveraman.</div>
  <div id="10"><sup><a href="https://www.kitobook.com/compare/book/54/11/10/" title="сравнение переводов, параллельные ссылки">10</a></sup> Qalbimda Masihning haqiqati borligiga shubha yo‘q, shu bois Axaya hududi bo‘ylab yoyilayotgan bu obro‘– e’tiborimni hech kim to‘ka olmasligiga aminman.</div>
  <div id="11"><sup><a href="https://www.kitobook.com/compare/book/54/11/11/" title="сравнение переводов, параллельные ссылки">11</a></sup> Nima uchun sizlardan yordam so‘ramadim? Bu sizlarni yomon ko‘rishimdan darak beradimi? Mana, Xudoga ayon, sizlarni yaxshi ko‘raman.</div>
  <div id="12"><sup><a href="https://www.kitobook.com/compare/book/54/11/12/" title="сравнение переводов, параллельные ссылки">12</a></sup> Men qilayotgan ishimni davom ettiraveraman. Ana shunda, bizning ishlarimiz Pavlusning xizmati bilan baravar, deb maqtanayotganlarning gaplariga hech bir asos bo‘lmaydi.</div>
  <div id="13"><sup><a href="https://www.kitobook.com/compare/book/54/11/13/" title="сравнение переводов, параллельные ссылки">13</a></sup> Axir, ular o‘zlarini Masihning havoriylari qilib ko‘rsatayotgan soxta havoriylar va hiylakor xizmatchilar–ku!</div>
  <div id="14"><sup><a href="https://www.kitobook.com/compare/book/54/11/14/" title="сравнение переводов, параллельные ссылки">14</a></sup> Buning hayron qoladigan joyi yo‘q, chunki hatto shayton ham o‘zini nurli farishta qilib ko‘rsatadi.</div>
  <div id="15"><sup><a href="https://www.kitobook.com/compare/book/54/11/15/" title="сравнение переводов, параллельные ссылки">15</a></sup> Shuning uchun shaytonning xizmatkorlari o‘zlarini solihlik xizmatchilari qilib ko‘rsatayotganlarining hech ajablanarli joyi yo‘q. Oqibatda ular qilmishlariga yarasha jazo oladilar.</div>
  <div id="16"><sup><a href="https://www.kitobook.com/compare/book/54/11/16/" title="сравнение переводов, параллельные ссылки">16</a></sup> Yana aytaman, biror kishi meni ahmoq ekan, deb aytmasin. Bordi–yu, sizlar shunday deb o‘ylasangiz, unda ahmoqlarga qanday munosabatda bo‘lsangiz, menga ham shunday munosabatda bo‘linglar, shunda men ham ozgina maqtanib olaman.</div>
  <div id="17"><sup><a href="https://www.kitobook.com/compare/book/54/11/17/" title="сравнение переводов, параллельные ссылки">17</a></sup> Men balandparvozlik bilan gapirib, ahmoqlarday maqtanyapman. Bu RabbimizIsoga munosib emas.</div>
  <div id="18"><sup><a href="https://www.kitobook.com/compare/book/54/11/18/" title="сравнение переводов, параллельные ссылки">18</a></sup> Modomiki, ko‘pchilik insoniy mavqei bilan maqtanayotgan ekan, mayli, men ham maqtanay.</div>
  <div id="19"><sup><a href="https://www.kitobook.com/compare/book/54/11/19/" title="сравнение переводов, параллельные ссылки">19</a></sup> Axir, sizlar shunchalik donosizki, aqlsizlarga jon deb toqat qilasizlar.</div>
  <div id="20"><sup><a href="https://www.kitobook.com/compare/book/54/11/20/" title="сравнение переводов, параллельные ссылки">20</a></sup> Haqiqat shuki, birortasi sizlarni o‘ziga asir qilsa ham, haqingizni yesa ham, talon–taroj qilsa ham, o‘zini katta tutsa ham, yuzingizga tarsaki solsa ham, ularning hammasiga toqat qilib kelyapsiz.</div>
  <div id="21"><sup><a href="https://www.kitobook.com/compare/book/54/11/21/" title="сравнение переводов, параллельные ссылки">21</a></sup> Biz sizlarga o‘shanday muomala qilmadik. Shuning uchun biz sizning nazaringizda ojiz bo‘lib ko‘ringandirmiz–da?! Bundan uyalishimiz kerakmi?! Xo‘p, ahmoqlarcha gapirayotgan ekanman, odamlar nima bilan maqtanishga jur’at qilayotgan bo‘lsa, men ham o‘shalar bilan maqtanishga jur’at qilaman.</div>
  <div id="22"><sup><a href="https://www.kitobook.com/compare/book/54/11/22/" title="сравнение переводов, параллельные ссылки">22</a></sup> Ular ibroniymi? Men ham ibroniyman! Ular Isroil xalqiga tegishlimi? Men ham Isroil xalqidanman! Ular Ibrohim naslidanmi? Men ham Ibrohim naslidanman!</div>
  <div id="23"><sup><a href="https://www.kitobook.com/compare/book/54/11/23/" title="сравнение переводов, параллельные ссылки">23</a></sup> Ular Masihning xizmatkorlarimi? Men befarosatlik qilib aytyapmanki, ularning hammasidan ustunman. Zahmat desangiz, men ulardan ko‘proq zahmat chekdim. Zindon desangiz, ulardan ko‘proq zindonda yotdim. Zarba desangiz, men haddan tashqari ko‘p zarba yedim, hatto ko‘p marta o‘limga ro‘baro bo‘ldim.</div>
  <div id="24"><sup><a href="https://www.kitobook.com/compare/book/54/11/24/" title="сравнение переводов, параллельные ссылки">24</a></sup> Yahudiylar tomonidan besh marta bir kam qirqtadan kaltak yedim.</div>
  <div id="25"><sup><a href="https://www.kitobook.com/compare/book/54/11/25/" title="сравнение переводов, параллельные ссылки">25</a></sup> Rim amaldorlari meni uch marta kaltaklatdilar. Bir marta toshbo‘ron bo‘ldim, uch marta kemada halokatga uchradim, bir kechayu kunduzni dengiz bag‘rida o‘tkazdim.</div>
  <div id="26"><sup><a href="https://www.kitobook.com/compare/book/54/11/26/" title="сравнение переводов, параллельные ссылки">26</a></sup> Ko‘p marta uzoq safarlarda bo‘ldim. Daryolarda tahlikada qoldim. Qaroqchilar hujumidan hayotim tahlikada qoldi. O‘z qondoshlarimu g‘ayriyahudiylar tufayli tahlika ostida qoldim. Shaharda tahlika, sahroda tahlika, dengizda tahlika, soxta birodarlar orasida tahlika!</div>
  <div id="27"><sup><a href="https://www.kitobook.com/compare/book/54/11/27/" title="сравнение переводов, параллельные ссылки">27</a></sup> Men ancha mehnat va mashaqqat ostida, ko‘p marta uyqusizlikda, ochlik va tashnalikda qoldim. Ba’zan yeyishga nonim, sovuqda kiyishga kiyimim bo‘lmadi.</div>
  <div id="28"><sup><a href="https://www.kitobook.com/compare/book/54/11/28/" title="сравнение переводов, параллельные ссылки">28</a></sup> Yana bulardan va qolgan boshqa narsalardan tashqari, har kuni barcha jamoatlar haqida qayg‘urish ham mening zimmamda.</div>
  <div id="29"><sup><a href="https://www.kitobook.com/compare/book/54/11/29/" title="сравнение переводов, параллельные ссылки">29</a></sup> Ayting–chi, zaif odam bormi? Men undan ham zaifman. Birorta odam vasvasaga tushib, yo‘ldan ozganmi? Men vasvasa dastidan ado bo‘ldim–ku!</div>
  <div id="30"><sup><a href="https://www.kitobook.com/compare/book/54/11/30/" title="сравнение переводов, параллельные ссылки">30</a></sup> Maqtanish kerak bo‘lsa, ojizligim bilan maqtanaman.</div>
  <div id="31"><sup><a href="https://www.kitobook.com/compare/book/54/11/31/" title="сравнение переводов, параллельные ссылки">31</a></sup> Rabbimiz Isoning Otasi — abadiy hamdu sanoga loyiq Xudo biladiki, men yolg‘on gapirmayapman.</div>
  <div id="32"><sup><a href="https://www.kitobook.com/compare/book/54/11/32/" title="сравнение переводов, параллельные ссылки">32</a></sup> Mana, Damashqda bo‘lganimda, shoh Aretasga qarashli viloyat hokimi meni tutib olish uchun Damashq shahrini nazorat ostiga olgan edi. Ammo meni savat ichida shahar devoridagi derazadan tushirishdi va men uning qo‘lidan qochib qutuldim.</div>
</div>